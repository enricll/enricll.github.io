+++
date = "2017-06-18T10:00:44+00:00"
draft = false
tags = ["música"]
title = "Witness"
+++
Sembla mentida però ja fa set anys de *Teenage Dream*, el disc que va consolidar Katy Perry com la creadora d’èxits que tots coneixem. Després de l’irregular *Prism*, i amb una esfera pop totalment canviada —el *bubblegum* pop en què excel·lia Katy Perry ha sigut substituït per hip-hop, R&B i pop acústic principalment masculí—, la nord-americana necessitava amb urgència un canvi de so i estètica que la tornessin a fer, si més no, interessant. Però no ho ha tingut fàcil: a tot l’afer Kesha–Dr. Luke —que deixaria Perry sense un dels seus compositors i productors més essencials, responsable de la majoria dels seus èxits—, se li ha de sumar la derrota electoral de Hillary Clinton, després de mesos i mesos de Perry promovent la seva campanya política. No va sorprendre, doncs, que al gener la cantant tornés amb un ‘Chained To The Rhythm’ metafòricament polític, que Perry definia com a “purposeful pop”. L’èxit va ser moderat, i la crítica s’ho va mirar amb lupa. Uns mesos després va sortir el segon single, una col·laboració amb el trio de rapers de moda Migos, titulada ‘Bon Appétit’, i que sobre un instrumental suau i electrònic desplegava un repertori ampli però superficial de símils gastats entre  sexe i menjar. Tot i que era ridículament divertida com a cançó, no era “purposeful pop”, com tampoc ho seria el tercer single, ‘Swish Swish’, amb Nicki Minaj com a convidada i construïda al voltant d’un instrumental house de Duke Dumont. Amb tres singles i dues direccions molt diferents, les expectatives per al disc eren altes però més per curiositat que per interès.<!-- more -->El disc, *Witness*, de quinze o disset cançons segons la versió que escoltem —una hora de durada o més, doncs— no acaba de mullar-se: no hi ha cap cançó “tan” política com ‘Chained’ però tampoc cap tan ridícula com ‘Bon Appétit’, però això acaba sent una bona notícia. Katy Perry explora altres sons sense ser estrident o excessivament molesta, i els millors moments són els més modestos. La cançó que obre el disc ‘Witness’ n’és un d’ells, ‘Déjà Vu’ un altre. Les balades són força millors que la típica balada de Katy Perry, amb ‘Miss You More’ i ‘Save As Draft’ com a grans representants. Els singles ‘Bon Appétit’ i ‘Swish Swish’ són el seu contrapunt ideal, amb instrumentals que obliguen a ballar i lletres memorables de tan *over-the-top* que són. Els altres talls es queden a mitges, principalment perquè sembren però no acaben de recollir. No hi ha cap cançó terrible, per sort, i la més avorrida és la que tanca el disc, o sigui que és fàcil oblidar-se’n. Això sí, val la pena fer un cop d’ull a les dues peces exclusives de Target, una de les quals sembla estar extreta directament de *Teenage Dream*, com si Katy Perry ens volgués demostrar que realment continua tenint les habilitats que exhibia fa set anys, simplement que ara ha canviat. Suposo que sí, però una direcció temàtica més clara i menys oportunista, unes millors lletres, i una *tracklist* més concisa hi ajudarien.### 6<img id="splashFade" src="https://68.media.tumblr.com/32d3f4df2442cf2ff1876e2c0756ba0c/tumblr_ot8pcunpvJ1u00ofno4_1280.png">