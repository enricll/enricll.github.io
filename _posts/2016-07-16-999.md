---
date: "2016-07-16T18:16:04+00:00"
draft: false
tags: ["música"]
title: "99.9%"
---
Amb el seu debut comercial, el productor canadenc Kaytranada aconsegueix plasmar la seva visió creativa i ballable de l’electrònica, amb mescles d’R&B, dance, funk i soul.

<!-- more -->

*99.9%* és, per sobre de tot, un projecte coherent i únic. Ens transporta a un univers similar al de la portada del disc, ple de textures i colors que es repeteixen però mai sonen igual. Ho fa gràcies a l’aparició de múltiples i eclèctics artistes, des del raper Vic Mensa fins al cantant britànic d’R&B Craig David. És una barreja de noms prou coneguts que, en la majoria dels casos, s’adapten amb poca fricció a la música reconfortant però atrevida de Kaytranada. Sigui de qui sigui el mèrit, el canadenc porta al seu món electrònic la instrumentació orgànica de l’ara quartet BadBadNotGood («WEIGHT OFF»), completa Anderson .Paak (a la dual «GLOWED UP») sense perdre protagonisme, i alhora sap fer un banger gairebé pop a través de samples i imaginació («LITE SPOTS»). Probablement no estarem cantant les tornades del disc una vegada i una altra, però sí que tindrem un bon record de les melodies i espais que crea Kaytranada, i hi voldrem tornar, a qualsevol moment del dia. 

Perquè *99.9%* és la banda sonora de l’estiu, de les nits caloroses i dels dies passats per aigua salada, perquè és un disc d’estiu que espero poder retrobar a l’hivern i col·locar a la llista de millors àlbums de l’any. Perquè és difícil escollir-ne una cançó i no deixar que la resta soni a continuació. (No dic que necessàriament sigui el que m’ha passat ara per fer aquest escrit. No dic això. En absolut.)

<img id="splashFade" src="https://67.media.tumblr.com/2a79ed9973b779906f4f9bf614922a43/tumblr_oaf7wgjgWs1u00ofno2_1280.jpg">

### 8