---
date = "2017-06-12T12:29:50+00:00"
draft = false
tags = ["música"]
title = "Dua Lipa"
---
**Coses que cal saber de *Dua Lipa* de Dua Lipa per disfrutar de *Dua Lipa* de Dua Lipa**: zero. I així és com funciona el pop.

<!-- more -->

**Coses que puc dir de *Dua Lipa* de Dua Lipa i de Dua Lipa, artista de *Dua Lipa* (el disc)**:

Dua Lipa és una cantant, compositora i model que va néixer a Londres aquest agost farà 22 anys. És a dir, que en té 21.

*Dua Lipa* és el primer disc de Dua Lipa, i per això és un *self-titled*. Té sentit.

La versió Deluxe de *Dua Lipa* inclou tots els singles que la *popstar* ha publicat oficialment des del 2015. Un dels més famosos és “Be The One”, una cançó que sentireu sí o sí si passeu un sol dia a Londres.

*Dua Lipa* ha patit diversos retards fins que s’ha llançat ara al juny, però el disc té un fort caràcter estiuenc que fa que la data se li escaigui. La majoria de les cançons tenen producció tropical, però estan suficientment ben fetes per no ser simples còpies d’èxits dels últims tres anys.

Dua Lipa —i l’equip de productors i compositors de Dua Lipa— saben escriure bona música pop. De debò. Aquí hi ha tornades, versos i bridges. I la majoria són de notable alt o excel·lent.

Dua Lipa té molt bona veu, suficientment reconeixible, sensual quan cal, potent quan toca. És fàcil imaginar-se un món on canta cada una de les cançons de la ràdio i no t’avorreixes mai.

Les millors cançons de *Dua Lipa* de Dua Lipa són: “Blow Your Mind (Mwah)”, “IDGAF”, “New Rules”, “Begging”, “Dreams” i potser “Genesis”.

A *Dua Lipa* de Dua Lipa no només hi surt Dua Lipa! També apareixen Miguel i el noi de Coldplay, els dos fent un duet amb Dua Lipa. No era necessari —mai hi ha *massa* Dua Lipa—, però com a estratègia-d’una-discogràfica-que-no-té-ni-idea-de-com-convertir-Dua-Lipa-en-l’estrella-que-es-mereix-ser, està bé.

I suposo que sí, Dua Lipa té el millor nom d’una *popstar* des de Charli XCX. “Dua Lipa”. És que flipa.

**Nota que puc posar a *Dua Lipa* de Dua Lipa**: 

### 7