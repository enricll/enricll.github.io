---
date = "2017-02-26T11:30:39+00:00"
draft = false
tags = ["música"]
title = "FUTURE / HNDRXX"
---
Sota l’aparença de música banal i poc imaginativa, molts fans de Future veuen una història de patiment extrem, de tristor construïda a base de relacions tòxiques —amb les dones i amb les drogues—. Entre el 2014 i el 2015, el raper d’Altanta va llançar els tres mixtapes que li van donar aquesta fama de depressiu incomprès (*Monster*, *Beast Mode* i *56 Nights*), i un poc més tard ho va rematar amb la que probablement serà la seva gran obra, *DS2* —el meu preferit, per altra banda—. Des d’aleshores, Future principalment ha intentat mantenir “momentum” amb diverses col·laboracions i projectes: des de l’àlbum col·laboratiu *What A Time To Be Alive* amb Drake fins als *Purple Reign* i *Evol* que [vaig comentar aquí al blog](http://enricllonch.com/post/139226417099/purple-reign-evol). Ara, Future ha tornat amb dos discs, llançats dos divendres consecutius, un més trap (*FUTURE*, l’altre més R&B (*HNDRXX)*.

<!-- more -->

Analitzats sense context, els dos són prou similars i pequen dels mateixos problemes: són massa llargs, tenen cançons que sobren i la gran part de les idees que posen sobre la taula són reciclades —a vegades no cal ni anar a projectes anteriors de Future, hi ha repeticions flagrants dins del mateix disc—. I no és que no hi hagi bones cançons (“Mask Off”, “Rent Money”, “Super Trapper”, “I’m So Groovy”…), simplement que costa aguantar més d’una hora de Future en bucle, amb patiment o sense. Ara bé, si tenim en compte tota la discografia del raper i la trajectòria dels darrers anys, *HNDRXX* és el més interessant dels dos, pel camí que obre de cara al futur i pel retorn melòdic que molts fans de *DS2* apreciaran. Future sempre ha tingut una sensibilitat musical especial, i combinada amb la seva veu greu i rasposa, el converteixen en una de les veus de l’R&B-trap més singulars i distintives. Alhora, les seves col·laboracions amb artistes pop/R&B són més que satisfactòries (Tinashe, Ariana Grande, The Weeknd, Rihanna —“Selfish” és una de les millors cançons del 2017, aviso—…). És per això que *HNDRXX* és més agraït d’escoltar  que *FUTURE*, tot i no ser ni de bon tros un disc genial, ni intentar-ho.

### 6 / 6+