---
date: "2015-12-11T11:06:40+00:00"
draft: false
tags: ["música"]
title: "Blue Neighbourhood"
---
Una de les primeres reviews musicals que vaig publicar aquí va ser la de *TRXYE*, el primer EP comercial de Troye Sivan, youtuber, actor i cantautor australià. Després d'aquell projecte, el Troye va llançar ara fa tot just uns mesos *WILD*, un segon EP que contenia un tastet del que trobem, ara sí, al seu primer àlbum d'estudi: *Blue Neighbourhood*.

<!-- more -->

Les primeres sis cançons del disc ja les coneixíem, vénen directament de WILD i posades en context amb la resta de l'àlbum no estan fora de lloc. «WILD», «FOOLS» i «EASE» continuen sent les tres millors d'aquesta primera meitat del disc. A continuació hi ha cançons noves, que en la seva major part són més tranquil·les, més balades, que allò que havíem escoltat fins ara del Troye. Fins i tot una de les més enganxoses, «COOL», té un instrumental relaxat i minimalista. Això també fa que d'altres menys interessants com «TOO GOOD», «BLUE» o «HEAVEN» acabin sent avorrides i intranscendentals. I és que la veu del Troye no hi ajuda: les seves mancances vocals —mai destaca i en moltes ocasions sona exactament igual que a la cançó anterior— costen d'obviar en un projecte de quinze cançons (i un remix). 

El que no té en grandesa instrumental i vocal ho té en composició musical i producció intel·ligent. El beat de «LOST BOY», una de les millors cançons aquí, n'és un exemple; un altre podria ser la preciosa «for him.», de la qual m'encanta la seva tornada addictiva (el Troye té un talent especial per les al·literacions i pronuncies estranyes: aquí «Sickeningly sweet *like honey*, don't need *money*»). Però si hi ha dues cançons, de totes, que són imprescindibles per conèixer musicalment i líricament aquest artista, aquestes són «TALK ME DOWN» i «YOUTH». La primera està excel·lentment produïda, és emocional —em recorda a «Gasoline» de *TRXYE*— i té una de les millors melodies del disc. La segona és el millor de *bangers* com «WILD», «FOOLS», «Touch», «Happy Little Pill» i «Fun» en una sola cançó. És pop perfecte.

En resum, *Blue Neighbourhood* és en part decebedor, no ho negaré. *Per cada cançó genial n'hi ha una de fluixa*, vocalment ell ha millorat poc i depèn encara massa de la producció per ser interessant —sí que veig molta millora en les lletres, per exemple—. *Però per cada cançó fluixa n'hi ha una de genial* —«WILD», «FOOLS», «EASE», «TALK ME DOWN», «YOUTH», «LOST BOY», «COOL», «for him.»— i em quedo amb això.

### 7