---
date = "2018-02-24T12:33:19+00:00"
draft = false
tags = ["música"]
title = "Deception Bay"
---
L’espera entre *Little Mourning* i *Deception Bay*, el primer i segon disc de Milk & Bone respectivament, s’ha fet eterna i solitària. El duo quebequès (però musicalment angloparlant) ha trigat tres anys (no és tant!) a treure la continuació d’un dels [meus àlbums preferits d’aquesta segona meitat de dècada](http://enricllonch.com/post/135632908054/els-20-%C3%A0lbums-del-2015). La seva barreja idiosincràtica de dream pop, bedroom pop, electrònica i r&b contemporani les van convertir en un grup a seguir de molt a prop. Tant bon gust i tanta sensibilitat melòdica es reflectien en autèntiques joies com [“New York”](https://www.youtube.com/watch?v=BPb3j7Dkn5o) (un dels singles més populars del primer àlbum) o [“Coconut Water”](https://www.youtube.com/watch?v=r4ygYkDYU0Q). Des d’aleshores, Milk & Bone han tret un parell de cançons soltes, com [“Poison”](https://www.youtube.com/watch?v=iPqo2h-8wY0) o [“Natalie”](https://www.youtube.com/watch?v=DzyocPQvfEU), però a finals de l’any passat van donar el tret de sortida del segon disc amb el senzill “Daydream”, una de les seves cançons més enganxoses. Aquest i conseqüents singles donaven la impressió que el futur disc seria més ambiciós i més pop (el que en anglès resumirien amb “bold”.) I així ha estat.

<!-- more -->

[*Deception Bay*](http://www.2lin.cc/DeceptionBay) consolida el so de Milk & Bone i explora els marges del que fins ara eren influències. Hi ha moments d’electrònica excel·lents (com [“THE FLOOD”](https://www.youtube.com/watch?v=claxdiYPv5Y) o [“Faded”](https://www.youtube.com/watch?v=zqywQ-J9PIU) —que ja li agradaria a Jamie xx haver produït), d’altres en què la composició enganxosa del duo arriba al nivell dels millors songwriters del pop contemporani ([“BBBlue”](https://www.youtube.com/watch?v=xun5vQhwLsM), [“KIDS”](https://www.youtube.com/watch?v=3hAle-OnliI) i més). El so de Milk & Bone és tan modern, tan fresc, que fins i tot quan segueix les normes més genèriques (la del “pop drop” per exemple), les cançons sonen personals, quasi massa íntimes. Les balades donen pas als bops i quan no te n’has adonat estàs submergit en capes de sentiments, sintetitzadors i veus que acaricien.

És una llàstima que el duo no hagi aconseguit més notorietat fora del seu país (i crec que a algun lloc d’Europa, més al nord, també els va prou bé), perquè Deception Bay és el tipus de disc, accessible però únic, emotiu però gens melodramàtic, que et catapulta a Spotify, blogs de pop alternatiu… Necessitem més grups amb la sensibilitat i el talent de Milk & Bone, i el seu nou àlbum sap perfectament com cridar-ho sense alçar la veu.

### 8

<figure class="tmblr-full" data-orig-height="407" data-orig-width="1200" data-orig-src="https://78.media.tumblr.com/016316ea2a525856bc38b4c15df7e020/tumblr_p4nmuveOu31u00ofno1_1280.jpg"><img id="splashFade" src="https://78.media.tumblr.com/c0bcaee7a25653dec86e87c2025df309/tumblr_inline_p7k0i5IU1X1rf46cf_540.jpg" data-orig-height="407" data-orig-width="1200" data-orig-src="https://78.media.tumblr.com/016316ea2a525856bc38b4c15df7e020/tumblr_p4nmuveOu31u00ofno1_1280.jpg"></figure>