---
date: "2016-11-21T16:23:01+00:00"
draft: false
tags: ["música"]
title: "Glory Days"
---
El quart disc d’estudi de la *girl band* Little Mix ja és aquí, i ha arribat gairebé un any exacte després de l’anterior, *Get Weird*. Hi ha crítics que les comparen amb One Direction, en sentit negatiu, pel seu cicle de llançaments forçats que només busquen vendre música i no fer alguna cosa especial (segons ells). I sí, mirant els crèdits de *Glory Days* hi ha molts noms que no són els de les quatre integrants del grup, però això passa en molta de la música pop que surt cada any. I sí, els sons que Little Mix exploren a *Glory Days* són poc atrevits i juguen molt amb les tendències actuals, però això passa fins i tot amb les artistes pop més apartades del sistema (ehem Banks ehem). Així doncs, què és el que continua portant èxit a Little Mix, i el que les continua apartant de fer “música pop legítimament bona”?

<!-- more -->

Escoltant *Glory Days* la resposta es fa molt evident: la seva música és divertida, excepcionalment molt bona, generalment genèrica i a vegades també cursi. Dependrà, doncs, de les expectatives de cadascú per disfrutar-lo més o menys. Però almenys la música aquí hi és. Hi ha una peça de dance-pop amb folk per obrir el disc (la fantàstica “Shout Out To My Ex”), hi ha un parell de temes que toquen els sons tropicals (dos dels *highlights* del disc: “Touch” i “No More Sad Songs”), n’hi ha una ja preparada per sonar a discoteques (“Down & Dirty”), n’hi ha una altra per captar el públic Fifth Harmony / Meghan Trainor (“You Gotta Not”), n’hi ha una altra amb un cantant masculí de moda (“Oops”, una de les meves preferides), una imitant Carly Rae Jepsen (“Nothing Else Matters”) i una que va de Rihanna (“F.U.”). Fins i tot hi ha una cançó que imita la incontinència verbal de Charli XCX a “Vroom Vroom” i una altra que copia la producció eclèctica de Sophie a aquell mateix projecte. Escoltant el disc és fàcil imaginar-se les notes que Little Mix i el seu equip van passar als productors abans de començar el disc: “Volem una cançó com ‘Love On The Brain’”, “Volem un èxit com ‘Work From Home’”, i així anar fent. 

Però —i és un però important—, per molt evident i fàcil de deduir (i de digerir) que sigui *Glory Days*… funciona! I funciona molt bé en certs punts. Elles canten amb convicció i força, les lletres (amb algunes excepcions) no arruinen les melodies, i hi ha suficients *hits* com per garantir que el disc tingui èxit fora del Regne Unit. Potser es pot demanar més, però no seré jo qui ho faci.

### 7