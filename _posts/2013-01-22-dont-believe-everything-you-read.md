---
date: "2013-01-22T23:00:00+00:00"
draft: false
tags: ["lectura"]
title: "Don’t believe everything you read"
---
Ens ho han tornat a fer. O més aviat, els ho han tornat a fer. Si el periodisme tecnològic ja estava qüestionat per la gran quantitat de rumors que es publiquen cada dia, ara el tema passa les fronteres i ja ha arribat al món dels videojocs. La *Next-Gen* de consoles està a tocar i, com és lògic, totes les publicacions s'aprofiten del tema publicant a la mínima qualsevol notícia sobre aquestes, sabent que evidentment aconseguiran una gran repercussió. Així és com es mou aquest món a dia d'avui. I només falta que arribi a la redacció un rumor perquè la maquinària s'engegui i comenci a produir posts a dojo sense seguir cap mena de lògica ni cap pensament racional, sense parar-nos a pensar-ho abans de clicar el botó de Publicar. No, només pensem en tot el que vindrà després: visites, clics, retweets, i més visites, i que giri la roda, no?

Com deia al principi, ens ho han tornat a fer. Fa uns mesos un usuari va inventar-se - amb molt d'estil (tot sigui dit) - el rumor de l'[Xperia Nexus de Sony][1] i tothom hi va caure de quatre grapes. Ara ha sigut els rumors sobre [la nova Xbox][2], i més del mateix. La gràcia d'aquests dos casos és que els seus creadors han compartit el procediment en un web, destapant la falta de contrast que tenen alguns mitjans, i n'hi ha de coneguts. En l'últim cas, el de la Xbox, el que ha rebut més és Pocket-Lint, però podria haver sigut un altre.

Però tot i aquests fets, la cosa continuarà igual. Els usuaris seguiran compartint aquestes històries fraudulentes, la web presumirà d'estadístiques, i el rumor es desmentirà una setmana més tard, però ja a ningú l'interessarà ja que s'haurà publicat un altre que diu que la consola es dirà Y. I torna a començar.

Falta de professionalitat, credibilitat pel terra, demagògia, manipulacions periodístiques (ehem [CNET][3] ehem)... Ei, però cap problema, que els ingressos a Google Analytics continuen pujant.

* * *

Vull que quedi clar, que tot i que en moments del post parli en tercera persona, crec que no és just vincular aquest tipus d'actituds al que publico jo, o al que publiquem a Veus Mèdia. Quan parlo en plural, és perquè em considero un més dels mitjans tecnològics. Però no em sento reflectit en el comportament d'alguns.

 [1]: http://www.paelladebits.cat/2012/10/19/com-es-fa-crear-el-fals-rumor-del-nexus-de-sony/
 [2]: http://x-surface.tumblr.com/post/41282771026/x-surface-dont-believe-everything-you-read
 [3]: http://www.theverge.com/2013/1/14/3874682/exclusive-cbs-forced-cnet-editors-to-recast-vote-after-hopper-win