---
date: "2018-07-08T10:14:33+00:00"
draft: false
tags: ["música"]
title: "Scorpion"
---
Drake no ho està passant bé. Porta anys passant-ho _malament_.<!-- more --> En un estat d'èxit permanent que ens fa dubtar de quin és el seu _peak_ autèntic, el raper-cantant-actor es presenta cada vegada més trist i paranoic als seus àlbums. Drake ha fet un gir en tristesa, però. El paper identificable, sentimentaloide del genial _Take Care_ va començar a caure's amb el mig-triomfàtic, mig-melancòlic _Nothing Was The Same_. Amb _Views_, l'àlbum que va consolidar la inconsistència de Drake després del fantàstic mixtape _If You're Readiung This_, se'ns venia com algú solitari, claustrofòbic, ajustant-se a la fama en el pitjor sentit de l'expressió. Tot i el canvi desagradable de personalitat, i una falta notable d'idees noves, _Views_ almenys tenia un concepte darrere—un projecte que seguia les estacions a la ciutat de Toronto, canviant d'estat d'ànim i explorant la diversitat cultural per què es famosa la ciutat natal de Drake (des del dancehall estiuenc fins als _beats_ sota l'aigua glaçada de Noah "40"). _More Life_, en teoria una playlist i no un disc, seguia aquesta tendència rodamon, conquerint ara el Regne Unit i portant-ne d'allà el grime, influències de house i accents exagerats. El resultat? El projecte més divertit i entretingut del canadenc des d'_If You're_. Però Drake tard o d'hora havia de tornar a treure un àlbum, i òbviament ha sigut més d'hora que tard. _Scorpion_ és la seqüel·la més directa de _Views_ que podia treure, però encara més espartana en so i en idees.

L'àlbum està dividit en dos discos: el primer és bàsicament hip-hop i el segon és bàsicament R&B contemporani, però sent Drake (i el moment musical actual) ambdós gèneres es toquen i la distinció és més en _mood_ i intencions que no estrictament musical. La primera part és decent, la segona també... com a música de fons. De les 25 cançons d'_Scorpion_, molt poques aconsegueixen aportar alguna cosa nova a la discografia de Drake o a Drake com a artista, ja sigui des del vessant hip-hop (bangers pitjors dels que trobaríem a _If You're, Nothing_ o inclús _More Life_) o de l'R&B (no hi ha rastre de dancehall, i tot és R&B contemporani suporífer i de segona classe comparat amb el de _Take Care_). El canvi més important del disc és que està ob-ses-sio-nat amb les noies d'Instagram—durant tot l'àlbum es dedica a criticar-les, amb detalls i experiències _relatable_ per a nois universitaris heterosexuals. Temàticament també hi ha mencions al seu fill, el que Pusha T va destapar en la seva mítica ja "Story of Adidon" i que Drake tracta amb una poca responsabilitat qüestionable. Ètiques parentals a banda, el raper es contradiu a ell mateix quan diu "I don't like to talk when there's nothing else to say" a la cançó 7 del disc i després ho fa a les següents 17 (perquè a l'última, com és habitual en els discs de Drake, hi ha les línies més personals del raper). Per no haver-hi no hi ha ni resposta a Pusha després que ell el destrossés líricament (i personalment) a la seva última _diss track_. Les mencions al de Virgínia són indirectes febles que contrasten amb l'actitud dominadora que Drake encara (!) exhibeix a diverses cançons aquí. La falta d'autoconsciència és especialment evident quan justament és ell qui ha construït una carrera basant-se en això.

Hi ha molt pocs moments redimibles a _Scorpion_. La inspirada "Summer Games" n'és un, els singles "God's Plan" i "Nice For What" també, i alguns dels talls com "Nonstop", "Mob Ties", "Jaded" o "Finesse" poden funcionar bé en playlists, però poca cosa més. _Scorpion_ és el disc més avorrit i menys necessari del raper, i em fa pensar que hi ha coses pitjors que ser _dolent_. 

### 5