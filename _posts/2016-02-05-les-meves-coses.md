---
date = "2016-02-05T19:38:48+00:00"
draft = false
tags = ["meta"]
title = "Les meves coses"
---
Sóc fan dels articles de «this is my setup» i similars, articles on l'autor menciona i explica els serveis i productes que utilitza el dia a dia — són els nostres secrets més preuats, crec jo. Després de llegir-ne molts, aquesta és la meva manera d'agrair-los: escrivint-ne un altre.

<!-- more -->

### Les màquines

Encara utilitzo una torre **Acer Predator AG3600** a casa (actualitzada a Windows 10), mentre que des de fa poc tinc un **MacBook Pro de 13"** amb més RAM per a la universitat. Entremig utilitzo el **Moto G del 2015** com a mòbil, la **Kindle Fire HD del 2012** com a tablet per veure sèries i el **Kindle Paperwhite del 2015** com a lector de llibres digitals (el tinc des de fa poc i n'estic encantat).

Passem als accessoris. A casa faig servir des de fa poc els auriculars **ATH-M50x**, a qualsevol altre lloc els **Panasonic RP-TCM125** (la millor cosa que m'ha passat a la vida probablement). De teclat tiro amb un Microsoft Keyboard no-sé-quin-model, amb el **Logitech Performance MX** al costat i una alfombreta Amazon. Pantalla LG de 21 polzades poc destacable. 

### Apps i serveis

**iTunes**: per tenir la música ben organitzada i etiquetada, amb les caràtules i els cartells d'«Explicit». 

**Spotify**: per escoltar música, tant a l'ordinador com al mòbil. 

**Last.fm**: Tant iTunes com Spotify es comuniquen amb Last.fm per tenir estadístiques de la música. A Windows uso l'scrobbler oficial, a Mac el genial Neptunes i a Android el Simpre Last.Fm Scrobbler amb el reproductor Black Player quan no tiro d'Spotify.

**Goodreads**: també per tenir les coses controlades, però en aquest cas llibres. Aquest any el vull utilitzar més — serà senyal que estic llegint més. Llàstima que a Espanya no es pot connectar amb el Kindle bé. 

**Trakt.tv**: tanco el trio amb el de sèries i pel·lícules. Utilitzo aquest servei bàsicament a través de l'app SeriesGuide a Android. Em permet saber quan surten nous capítols però sobretot per marcar per quin vaig i quines sèries estic mirant. 

**Bullet Journal**: n'he parlat a un parell de llocs, però des de fa un any també faig servir aquest mètode. En una llibreta (una bàsica del MUJI amb un boli negre de la mateixa marca) anoto cada dia coses que em passen, sèries que començo/acabo, discos que escolto per primera vegada, pel·lis que miro i llibres que començo/acabo. És una forma guai de deixar-ne constància i així poder recuperar a final de mes o d'any i saber què ha passat durant aquest temps.

**Twitter**: TweetDeck a qualsevol ordinador, Tweetbot al Mac i l'app oficial a Android.

**Simplenote**: per sincronitzar notes, des d'articles fins a notes ràpides o llistes. És una mica un desastre tot el que hi tinc posat allà, però com que és text i té una bona cerca no fa mal — de fet el propi servei està pensat per no requerir pràcticament gens d'organització, a diferència d'altres.

**Evernote**: vull utilitzar-lo més, com dic almenys un cop a l'any després de tornar a miro el "Verge @ Work" sobre el servei.

**Pocket Casts**: per escoltar podcasts al mòbil. Els que no em perdo mai: «The Read» —en anglès i sobre cultura pop/hip-hop, espectacular i súper desenfadat—, «Hacía Falta» —en castellà i sobre tecnologia bàsicament—, «Guión Ausente» —també en castellà però molt més dispers, amb la tecnologia, les sèries d'animació i la ciència-ficció com a temes de conversa quasi segurs—, «Switched on Pop» —en anglès, on analitzen cançons pop o artistes populars amb referències clàssiques i grans coneixements musicals— i el «Reload» —el d'Anait, sobre videojocs i en castellà—. En tinc més però aquests són els que més m'agraden des de fa temps.

**Reddit**: a l'ordinador des de la web (recentment amb l'extensió RES instal·lada) i al mòbil amb Sync Pro (val la pena). Hi entro massa, però m'és molt útil.

**Genius**: si no la coneixeu, entreu a aquesta web perquè és fantàstica — lletres de les vostres cançons preferides, a més d'anàlisi meticulosa feta pels propis usuaris, incloent el que escriu ara!

**Telegram i WhatsApp**: ja sabeu, per parlar amb gent.

**YouTube**: la meva llista de subscripcions és més valuosa que la meva vida. La feina que hi he dedicat any rere any...

**SwiftKey**: pel teclat del mòbil.

**Wunderlist**: per algunes llistes de to-do com sèries per veure o coses per fer.

**Pocket**: tinc un compte a Feedly amb subscripcions a RSS, però mai entro a la web perquè a través d'IFTTT els articles nous s'envien a Pocket. Allà s'ajunten amb els que manualment afegeixo. Llegeixo quan puc i on puc, des de la web o des de la seva aplicació per a mòbil. Tots els fics també els llegeixo allà (treus .html d'AO3 i el guardes a Pocket com una web normal — perfecte i còmode). 

**Alfred**: l'uso al Mac per escriure —gn nom-de-la-cançó» i que em cerqui directament a Genius, i poca cosa més (sé que el desaprofito).

**F.lux**: tant al de sobretaula com al portàtil, per no destrossar-se la vista. Ni m'adono que està activat i això ha comportat un parell de sorpreses amb dissenys fets a la matinada. 

**Torrents**: ja sabeu les webs. A Mac Transmission i a Windows qbitTorrent.

**Dropbox**: bàsic.

**ESFileExplorer**: també bàsic.

**Tumblr**: per a tot.

**MX Player**: el reproductor de sèries i pel·lis per excel·lència a Android. Hi tinc instal·lats un parell de còdecs i extensions (una per descarregar subtítols des del reproductor, híper còmode).

### Crec que ja està...

...però si em deixo res ho afegiré.