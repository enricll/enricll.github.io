---
date: "2014-11-22T20:36:00+00:00"
draft: false
tags: ["música"]
title: "Four"
---
Com un rellotge que avisa l'arribada del Black Friday, One Direction va llançar el seu quart disc, anomenat *Four* (!). El nou àlbum del grup britànic i irlandès no ve a canviar res, però sí que deixa intuir els canvis que com a grup volen afrontar de cara al futur que —contràriament al cas de moltes *boy-bands*— promet ser igual d'exitós que el present. 

<!-- more -->

<span class="pDropCap">F</span>*our* són 16 cançons bàsicament pop-rock. L'estil de One Direction ha canviat des del primer àlbum _Up all night_ (2012). En pràcticament dos anys el grup ha fet una conversió de l'electro-pop més adolescent i exclusivament-_catchy_ a una mena de rock molt melòdic que barreja influències de fa unes dècades amb música més actual, des de The Lumineers o Mumford & Sons fins a Ed Sheeran, que altra vegada compon i ajuda a escriure una de les cançons —la balada sobre l'amistat «18»—.

Però no tot és extern. El camí marcat per _Midnight Memories_ se segueix en gran part de les cançons de _Four_. «Ready to Run» és un «The Story of My Life» actualitzat, per exemple; però altres —«Steal my girl» o «Illusion»— suposen un refinament líric i sonor que ajudarà (i ha ajudat) a la popularitat dels _singles_. 

Si parlem de _singles_ no podem passar per alt «No Control», una de les que té més números de ser el proper _hit_ del disc, en part gràcies als seus _verses_ _Neon Trees-like_. «No control» posa sobre la taula el tema de la maduració del grup: han canviat? Fan música diferent? I —m'interessa aquesta especialment», fan lletres diferents? La resposta és sí. Un parell de cites: *«I get down on my knees for you»* diu «Girl Almighty», *«Sleep, where you lay, Still a trace of innocence on the pillow case»* i *«Beside you I’m a loaded gun. I can’t contain this anymore»* diu «No Control». La sexualitat és present a One Direction —finalment—, un pas que els seus col·legues de 5 Seconds of Summer, per posar un exemple, encara no han fet. Uns fan lletres per 16 anys i els altres per 12, deia mig en broma.

No voldria acabar sense tractar un tema que m'ha sorprès de _Four_: el seu caràcter marcadament nadalenc. És l'època que s'ha llançat, i en la que estem, això podria corroborar-ho; però «Spaces» —que em recorda molt lamentablement a «És un desig»[^1]— o «Night Changes» són, sense cap mena de dubte, cançons d'hivern. No tinc raons per testificar-ho, però qualsevol que les escolti veurà que són més de Nadal que de Sant Joan, si podem fer aquesta metàfora sinecdòquica.

_Four_ és el que s'espera de One Direction: el que esperen els fans, i el començament del que espera la crítica que li ha posat un bé alt a Metacritic[^2]. Parla de _crushes_ en comptes d'*exes*[^3], és animat, enganxós i ha sortit en el moment adequat, evoluciona en les lletres, una mica en la música i gens en el missatge. Si això és suficient o no és un tema molt particular, però estic segur que allà fora, al dia del concert, hi haurà milions de persones cantant «Act My Age» sabent que l'endemà no tindran veu per dir bon dia. Potser això era la música.[^4]

### 7

[^1]: Cantada [en aquest preciós himne nadalenc](http://youtu.be/foug94g5r6M?t=1m19s) amb nens i artistes catalans de fa anys. Escoltar les dues completes per tenir una mínima idea de què parlo.
[^2]: Un [66](http://www.metacritic.com/music/four/one-direction) ara mateix.
[^3]: Referència evident [a ella](http://enricllonch.com/post/101369090519/1989).
[^4]: Originalment «**Lover score**: <span class="fa fa-heart"></span> <span class="fa fa-heart"></span> <span class="fa fa-heart"></span>»


<img id="splashFade" src="http://i.imgur.com/Ar14mp9.jpg">
