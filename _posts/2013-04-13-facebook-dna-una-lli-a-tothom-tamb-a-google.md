+++
date = "2013-04-13T13:49:39+00:00"
draft = false
tags = ["facebook", "home", "lectura"]
title = "Facebook dóna una lliçó a tothom, també a Google"
+++
*Article publicat el 5 d'abril del 2013 a Paella de Bits*

Facebook la va encertar totalment ahir a la tarda. La companyia de Mark Zuckerberg porta ja tres esdeveniments de premsa aquest any i el d’ahir va valer molt la pena. Concís, ràpid, fluid, amb demostracions en directe, amb dates de llançament. Tot perfecte. La xarxa social va presentar una capa per Android que anomenen Home, i un projecte per llançar terminals mòbils de tercers amb aquesta personalització extremadament social.

El que ha fet Facebook és innovador, i és que ja tocava. Portem mesos i mesos en què cap companyia ha innovat en el programari. Innovar no és presentar moltes coses que fan la mateixa funció que altres solucions del mercat (ehem Samsung ehem). Facebook ha col·locat els nostres amics, els amics de Facebook, a la pantalla inicial del terminal. Fora widgets, fora icones inútils i innecessàries, fora tot. Quedem-nos amb el que realment importa, quedem-nos amb les persones, ha dit Facebook.

Aquest concepte d’interfície gràfica no serà ideal per a tothom, començant per mi mateix. No tinc Facebook i per tant no em serveix absolutament de res Home. Però si sou usuaris d’aquesta xarxa social potser sí. La integració amb el xat és el millor que he vist en aquest camp fins el dia d’avui. No calen notificacions en barres inútils. Per què si només volem parlar amb una persona? Només ens apareix la cara d’aquest i ja està. No molesta, però hi és. I a sobre el xat és en forma de finestra emergent.

Però Facebook ja m’ha enamorat quan no ha presentat cap terminal propi, tal com nosaltres ja havíem predit en aquest article. Aquesta és la millor decisió de totes. Facebook continua sent una companyia de programari i no de maquinari. De moment només hem vist l‘HTC First però si la cosa rutlla en els propers mesos en veurem més, d’altes fabricants com Samsung, ZTE o Sony.

Disseny agradable, terminal sobri i elegant, presentació donant bona imatge, un pla de futur ben definit, llibertat en les capes… Facebook, des del meu humil punt de vista, està fent tot el que s’ha de fer per demostrar que saben cap a on van. Google ara mateix deu estar pensant com evitar tot plegat. El proper pas de Fb serà integrar la cerca social a Android, ja ho saben a Mountain View?