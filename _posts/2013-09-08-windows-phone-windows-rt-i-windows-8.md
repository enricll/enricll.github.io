---
date: "2013-09-08T14:07:52+00:00"
draft: false
tags: ["lectura"]
title: "Windows Phone, Windows RT i Windows 8"
---
Ho comento regularment a Twitter perquè contínuament surten notícies sobre el desenvolupament de Windows Phone, el fracàs de Windows RT, i l'arribada de Windows 8.1. Aquests tres conceptes són com una roda, unida, però que Microsoft no sap gestionar correctament des del meu punt de vista — que no té res d'humil.

Primer de tot anem a repassar què ha fet Microsoft amb Windows Phone 8 des del seu llançament la tardor passada. A finals del 2012 van llançar la primera GDR, Portico, que corregia errors i millorava el rendiment i estabilitat de la plataforma. També afegia una funció molt esperada: que el sistema es pogués connectar al WiFi encara que tinguéssim el dispositiu bloquejat.

Després va arribar la GDR2, que és de fa tot just unes setmanes. El Nokia Lumia 925 és el primer dispositiu que la porta, i Nokia ha llançat l'actualització a Amber recentment amb ràdio FM, Nokia Smart Camera, Nokia Glance, Nokia Pro Camera per als 'Pureview', millores a les pantalles, i pocs canvis a la interfície.

Finalment tenim la GDR3, que arribarà a finals de setembre i octubre, i que a part de fer compatible Windows Phone 8 amb els terminals amb pantalla Full HD i processadors quad-core, també incorpora millores a la visualització de la multitasca, un nou mode de conducció, tons de notificació personalitzats i la possibilitat de restaurar el mòbil via WiFi. 

Windows Phone 8.1 -Blue- no arribarà fins a principis del 2014 i la gran novetat serà un centre de notificacions unificat que ha de corregir un error que dura des de l'inici de Windows Phone, és a dir des del 2010. 4 anys, no us dic res més.

Mentrestant Apple ha actualitzat iOS amb una *update* anual encara més pobres que les tres anuals de Windows Phone. I Google ha actualitzat dues vegades Android però ja sabem com i quan arriben les actualitzacions d'aquest sistema al públic general. És a dir, que Microsoft no és l'ànec lleig, i tenen un ritme més o menys normal dins d'aquest mercat.

L'estratègia de Microsoft dels últims anys ha estat un autèntic fracàs. El Windows Phone obert a quatre fabricants però que només un realment hi ha treballat amb profunditat ha fracassat des del punt de vista estratègic. Un sistema com Windows RT que actualment cap fabricant vol promoure ha fracassat. Windows 8 com a concepte del mateix a tauletes i ordinadors tradicionals ha fracassat. Els tres pilars bàsics de l'estratègia comercial per a particulars han fracassat.

Però per mi aquesta conclusió no significa que Microsoft s'estigui equivocant, sinó tot el contrari. El concepte, la filosofia i la idea són bones, però l'execució, el màrqueting i l'estatègia han estat una autèntica decepció.

Posem-nos a proposar solucions constructives i que no siguin de l'estil de "Que Nokia faci un mòbil amb Android" perquè  ja sabem que això no funciona. Per començar crec sincerament que Microsoft s'ha de replantejar al cent per cent tot el que han fet des del llançament de l'iPhone. Analitzar quins han estat els resultats de tot plegat, i pensar a curt termini com es poden solucionar. Aquí van les meves idees:

- **Unificar Windows Phone i Windows RT**. A absolutament ningú li importa/interessa Windows Phone. És una plataforma abandonada. Crec que Microsoft hauria d'unificar Windows RT i Windows Phone sota una nova marca. Unificar la interfície, afegint coses de RT a Windows Phone per adaptar el sistema operatiu mòbil a pantalles de 5 i 6 polzades. Una botiga d'aplicacions unificada, similar al que Apple ha fet amb iOS a l'iPhone i l'iPad. Evitar que una tablet amb aquesta nova plataforma pugui descarregar una app no adaptada a la visualització tauleta, i alhora quasi obligar a desenvolupadors a llançar dues versions de cada app, o una sola que s'adapti, com es fa a iOS, repeteixo. La nova plataforma estaria enfocada des de mòbils fins a tauletes. 

- **Deixar Windows per a ordinadors**. Microsoft hauria de pensar realment quin tipus d'ordinador portàtil volen els usuaris i no quina mena de portàtil-híbrid-convertible-tauleta els interessa crear perquè Windows es vegi bé. Microsoft ha de continuar amb la Surface però fer un portàtil real amb Windows i una tauleta real amb la nova plataforma (Windows RT + Windows Phone). Windows ha d'oblidar la interfície Metro, centrar-se en l'escriptori i millorar tot el que es pugui millorar d'aquest últim. Reduir passos, simplificar la interfície. Pensar en els usuaris i no en un futur a 20 anys vista.

Un dels dubtes més grans ara mateix és quin paper tindrà l'antiga Nokia dins de Microsoft. De fet, ni els mateixos directius a Redmond ho saben. Tot i això, la compra es farà efectiva a principis del 2014, per tant durant els propers mesos encara tindrem temps i oportunitats per explicar, analitzar i veure com evoluciona la situació. Però és evident que hi ha coses que s'han de començar a preparar i em consta que s'acosten novetats a l'ecosistema Windows, tot i que desconec si són les que jo demano.