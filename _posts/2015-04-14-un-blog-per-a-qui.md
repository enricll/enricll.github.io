---
date: "2015-04-14T16:37:21+00:00"
draft: false
tags: ["meta"]
title: "Un blog per a qui?"
---
Quan escrius un blog hi ha una pregunta que t'hauries de fer de tant en tant, sigui quin sigui el teu objectiu amb el projecte, sigui remunerat o no, sigui bo o sigui dolent, fins i tot si no és un simple blog.

<!-- more -->

<p class="pQuote">De què va el blog?</p>

L'Álvaro Serrano, escriptor del blog *Analog Senses* va fer fa un mes una [peça sobre aquest tema](http://www.analogsenses.com/2015/03/18/a-website-for-tinkerers/), preguntant-se tant quins temes tracta com per a qui és el blog. Fàcilment posem etiqueta a les coses: «un blog d'Apple». «un blog de videojocs», «un blog de cafè», etc. És una primera divisió, sí, però en el fons és massa superficial: ens hauríem de preguntar per a qui és la web, qui el gaudirà. 

Ell per exemple comenta que el seu blog «és una mica sobre Apple, una mica sobre disseny, una mica sobre fotografia, música, tecnologia, pel·lícules, whisky...». Costa d'establir un sol tema, perquè és «qualsevol cosa que em crida l'atenció i estimula el meu esperit creatiu». Aquesta és l'essència d'un blog personal: ha de ser un reflex de l'autor, de les inquietuds de l'escriptor que, com a persona, es veu atret per múltiples temes, i no sempre de forma coherent i organitzada — ens agafa per temporades: un mes podem estar súper interessats en un tema i un altre, en un altre.

Per mi un factor molt important d'un blog personal és aprendre. Un blog personal (o qualsevol altra cosa on et volques personalment) ha de permetre veure l'evolució de l'autor: el viatge que fa per arribar al coneixement. No passa res per criticar una cosa un dia si allò és el que penses aleshores; estàs sent tu, una persona crítica i inexperta que, com tothom, encara té molt per aprendre. És importantíssim que el lector quan llegeix el blog cregui que allò que has escrit és exactament el que pensaves aleshores, encara que això impliqui que sigui imperfecte. [Em va passar amb Trxye](http://enricllonch.com/post/95104932984/tryxe-de-troye-sivan) i em passarà amb moltes altres coses.

Com he dit diverses vegades, i està recollit a la pàgina de [Colophon](http://enricllonch.com/colophon), mai he escrit el blog personal pensant en la popularitat del contingut. Sí que penso en el lector a l'hora de redactar bé, per exemple, però no escric pensant amb tenir més fama o més públic. Això dificulta una mica la resposta de la pregunta inicial, però crec que la forma més fàcil de resumir-ho és que és un blog molt personal que actualment tracta, sobretot, de música, internet i cultura pop. És suficient?

<img id="splashFade" src="https://farm6.staticflickr.com/5558/14714435846_d7f0ca63c1_h.jpg"/>