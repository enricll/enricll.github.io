+++
date = "2013-04-02T18:34:00+00:00"
draft = false
tags = ["engadget", "disseny", "lectura"]
title = "Repost: Engadget canvia el disseny, tres anys més tard"
+++
*Aquest post va ser escrit el 21 de novembre del 2012 en motiu del redisseny d'Engadget. El vaig publicar al meu antic blog de Sure.EnricLlonch.com. Ara el repujo aquí perquè el recuperem.*

### Un canvi necessari

Fa tres anys, Joshua Topolsky donava la benvinguda als seus lectors al nou disseny d‘Engadget. D’això en fa tres anys, i d’aquell disseny innovador, brutal i ple de petits detalls màgics ja no en queda res. No perquè ja no valgui res, sinó perquè AOL ha canviat de nou el disseny per una interfície molt més neta, personalment un gran encert. Els temps han canviat, fa tres anys, Engadget va fer un canvi de disseny el qual jo interpreto com afegir gran quantitat de millores a l’estructura blog, però sense canviar aquest concepte. I ara el que fan és eliminar les innecessàries, simplificar el disseny, modernitzar-lo i, segons ells, introduir característiques pròpies de la seva revista que porten realitzant des de fa molt temps, anomenada Distro, a la pàgina web.

A on vull arribar amb tot això? Tots sabreu que en Joshua Topolsky i la gran majoria d’editors d’Engadget de fa tres anys ja no estan a AOL, sinó a Vox Media escrivint a The Verge. Aquesta darrera va llançar-se a la xarxa fa tot just un any, i amb un disseny totalment diferent al que havíem vist fins ara i que abandona totalment el concepte blog. I justament va fer el que Engadget ara promet: introduir elements típics de les revistes físiques a una pàgina web dinàmica. Tot i així, de moment no he vist ni un sol element d’aquests que diuen al nou disseny d’Engadget, ni un.

### Un canvi horrorós

Però és que el nou disseny és simplement horrorós. No demano res de l’altre món. De fet, m’agrada molt més (posats a triar) el nou disseny de Weblogs S.L.. El nou Engadget no és coherent ni amb si mateix. Les tipografies canvien, li falta espai entre els elements i l’slider és un vulgar slider com el el que trobem a totes les pàgines web. Mireu com s’han passat que de tipografies en puc comptar cinc, utilitzades indistintament: hi ha l’Oswald (que també utilitzem a Paella i a el Rombe però que queda molt millor a la nostra pàgina), la Noticia, la Georgia, Arial (sí, senyors meus, Arial!) i Helvetica Neue als comentaris. Les imatges de la pantalla inicial es veuen lletges i no encaixen amb els rectangles negres dels títols dels articles, el fons és gris i només passa a blanc en certs moments, de tant en tant veus algunes cursives per allà que no hi pinten res, hi ha una barra de cerca situada al costat del menú que encara crec que és un bug, a la homepage també inclouen la via/source dels articles a part d’uns horrorosos i vulgars botons de compartir que no encaixen amb res…

L’article que explicava el nou disseny ja té més de 1600 comentaris i diguem que… les crítiques no són massa bones. I encara no hem parlat de la barra lateral o de l’eliminació dels hubs Mobile, HD i Alt per simple etiquetes. Però tranquils, eh? Que és responsive.