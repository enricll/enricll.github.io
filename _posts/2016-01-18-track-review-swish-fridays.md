---
date = "2016-01-18T21:25:39+00:00"
draft = false
tags = ["música", "kanye"]
title = "Track Review: SWISH Fridays"
---
M’he adonat que mai he escrit res sobre Kanye amb profunditat i, aprofitant que aquest mes no només hem sabut la data de llançament del nou àlbum _SWISH_ sinó que a més cada setmana surt una nova cançó nova, crec que ara és el moment de posar ordre a les idees i parlar una mica de les tres cançons que Kanye ha publicat aquest 2016 fins ara.

<!-- more -->

### “Facts”

*   Producció: Metro Boomin i Southside

<iframe width="100%" height="166" scrolling="no" frameborder="no" src="https://w.soundcloud.com/player/?url=https%3A//api.soundcloud.com/tracks/239909100&color=ff5500&auto_play=false&hide_related=false&show_comments=true&show_user=true&show_reposts=false"></iframe>

La primera es va publicar el 31 de desembre o l’1 de gener segons des de la zona horària que t’ho miris.

**Plantejament**: Per una banda, “Facts” recapitula el que ha passat amb la seva carrera en el món de la moda durant el 2015 (bàsicament el llançament de la Yeezy Season 2 Collection i les bambes Yeezy d’Adidas). Tanmateix, Kanye aprofita per criticar la competència, Nike i més concretament la marca de vambes Jumpman.

**Valoració**: Per fer més explícita la crítica a Nike/Jumpman, Kanye agafa el flow de la cançó “Jumpman” de Drake i Future. S’alia amb un productor com Metro Boomin per fer un beat trap poc habitual en la seva discografia, i tot i que hi afegeix samples al principi i al final, sònicament “Facts” queda molt lluny del “so Kanye”. És divertit veure Kanye adaptant-se al flow de “Jumpman” i definitivament va ser un alleujament veure que estava viu, però la cançó no pretén anar més enllà que això ni tampoc l’hauríem de valorar com una cosa que no és.

### “Real Friends”

*   Producció: Kanye West, Boi-1da, Frank Dukes, Havo
*   Featuring: Ty Dolla $ign

<iframe width="100%" height="166" scrolling="no" frameborder="no" src="https://w.soundcloud.com/player/?url=https%3A//api.soundcloud.com/tracks/241018700&color=ff5500&auto_play=false&hide_related=false&show_comments=true&show_user=true&show_reposts=false"></iframe>

Segurament aquesta és la primera cançó oficial dels recuperats G.O.O.D. Fridays (o com li dic jo, SWISH Fridays).

**Plantejament**: Kanye fa balanç de la seva situació personal: Com ha canviat la relació amb els seus amics i familiars? Entona el mea culpa mentre deixa anar retrets cap a la gent en què confiava i l’han deixat a l’estacada. No és de plorar, però sí és emotiva. Recorda temàticamwnt a “Family Business”, i musicalment a moltes peces anteriors, des de “Welcome To Heartbreak” de _808s & Heartbreak_ o “Blame Game” de _My Beautiful Dark Twisted Fantasy_ fins a coses de _Late Registration_ o _Graduation_.

**Valoració**: Està produïda pel mateix Kanye amb ajut d’altres noms com el canadenc Boi-1da, i té una atmosfera melancòlica i espaiosa. M’encanta l’instrumental i la col·laboració amb Ty Dolla $ign, que no només aporta la seva veu genial sinó que contribueix al caràcter narratiu de la cançó fent el diàleg amb Kanye. En resum, “Real Friends” recupera el Kanye més introspectiu.

### "No More Parties In L.A."

*   Producció: Kanye West, Madlib
*   Featuring: Kendrick Lamar

<iframe width="100%" height="166" scrolling="no" frameborder="no" src="https://w.soundcloud.com/player/?url=https%3A//api.soundcloud.com/tracks/242539038&color=ff5500&auto_play=false&hide_related=false&show_comments=true&show_user=true&show_reposts=false"></iframe>

La segona cançó dels SWISH Fridays incorpora una altra col·laboració i recupera un beat que el llegendari Madlib havia fet al 2010.

**Plantejament**: Kanye comparteix cançó per primer cop amb Kendrick Lamar (que havia col·laborat anteriorment a “All Day”). El de Compton, però, queda tapat per un dels millors versos de Kanye dels últims deu anys. Línia rere línia, Kanye rapeja durant tres minuts sobre la seva família, el món del rap i les relacions socials de compromís a Los Angeles. A diferència de “Real Friends”, aquí l’humor típic seu aflora entre confessions, deixant línies memorables a dojo.

**Valoració**: És genial. La producció podria ser una mica millor —no el beat que és fantàstic sinó el mixing i com estan col·locats els samples, perquè es nota que està fet a últim moment i sense pensant en qualitat àlbum—, però la resta és esplèndida. Kendrick té un vers de notable alt, però Kanye frega la perfecció. Tot un plaer.