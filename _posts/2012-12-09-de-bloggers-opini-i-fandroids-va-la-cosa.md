+++
date = "2012-12-09T23:00:00+00:00"
draft = false
tags = ["lectura"]
title = "De bloggers, opinió i fandroids va la cosa"
+++
Jo encara estic al·lucinant amb el cas 'El Androide Libre'. No, no és un cas de corrupció, però déu n'hi do. El tema és que Nicolás Rivera, redactor a aquest popular bloc sobre Android en espanyol, va escriure [un article][1] (ja se n'han fet dos cents mil com aquest, però és igual) en què parla de la seva transició cap a iOS. L'article està marcat en tot moment com un post d'opinió, i simplement explica la seva experiència i, repeteixo, la seva opinió. Doncs bé, es veu que a gran part dels lectors d'El Androide Libre no els ha agradat massa el post, o almenys aqusts són la gent que comenta. Ara mateix hi ha més de 340 [comentaris][2] a l'article, i els més destacats (funcionant amb un sistema de votacions) són els negatius. Una gran part de fet ho són, de negatius. Però el problema és que la majoria insulten al redactor, el tracten de venut, d'imbècil (per no dir altres insults més forts) i el desqualifiquen. Ahir llegia pel Twitter que el fandroid (el fanboy d'Android) és encara més radical que el d'iOS. Hi he estat pensant i tenen tota la raó. M'explico, el fanboy d'Apple es creurà superior i tot això, però mai havia arribat a veure una cosa com la que ha passat a EAL. He vist comentaris de gent dient que l'esperin a la sortida de l'aeroport per "parlar amb ell" (es veu que d'aquí poc ha d'agafar un avió). És realment preocupant, i això em porta a parlar sobre l'opinió dels bloggers. Per mi una de les coses que diferencia a un blogger d'un periodista que escriu per un altre tipus mitjà (sé que m'estic posant en terreny perillós) és l'introducció del tema opinió en tots els articles. L'objectivitat no existeix, per tant per què enganyar-nos dient que la portem com a bandera. Evidentment no s'ha de manipular la notícia, ni tergiversar la realitat però una mica d'opinió mai va malament. Mireu aquí mateix, això que esteu llegint ara és opinió. Partint d'aquest punt de vista, jo defenso que qualsevol post pot tenir un punt d'opinió, però si ja passem a l'extrem de fer *un article d'opinió* (ja ho diu el nom) crec que més clar no pot quedar. Per suposat sortiran els típics trolls dient que ens hem venut a una marca en concret. Efectivament, hi ha bloggers venuts. Però això és com els polítics corruptes, també n'hi ha d'honrats. Em fa gràcia aquest comentari en concret: 
> "Sabemos que este post esta hecho a propósito para ganar pasta con más visitas, y así ganar más pasta por la publicidad. Déjate de buenas palabras. Esto apesta ya." Què vol dir això? Es pensen que el Nicolás Rivera ha fet aquest article cobrant comissió d'Apple? Mare meva. En el que sí li dono la raó a l'amable senyor d'aquest comentari és sobre les visites. No ho vull relacionar amb el post d'El Androide Libre, però sí que he llegit altres vegades a determinats portals (no tenen perquè ser en català ni espanyol) articles populistes que només volen generar debat brut a base de comentaris trolls per ampliar el sou mensual del redactor. I això passa, però ja és un altre tema, i com diuen els tertulians experts: "un dia haurem de parlar d'això, un altre dia".

 [1]: http://www.elandroidelibre.com/2012/12/la-vida-de-un-androide-libre-con-un-iphone-5.html/
 [2]: http://www.elandroidelibre.com/2012/12/la-vida-de-un-androide-libre-con-un-iphone-5.html/comment-page-2#comments