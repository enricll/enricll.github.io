---
date = "2014-06-26T22:42:00+00:00"
draft = false
tags = ["Gamelab"]
title = "Breu resum del meu dia al Gamelab"
---
Avui he anat al segon dia del Gamelab, tot i que per mi era el primer. D'ahir em vaig perdre la conferència de Tim Schafer, que segons el que m'han dit va ser molt bona. Però avui no ens hem quedat curts.

Hem començat amb Jan Wedekind (King) Branco Milutinovic (Nordeus), Horacio Martos (Social Point) i el moderador de la sessió David Gardner (London Venture Partners) sobre jocs mòbils. Molt interessant i àgil.

Després ha tocat l'entrevista a Shuhei Yoshida, conduïda per Ángel Sucasas d'El País. Molt fluixa (sobretot per les preguntes de l'entrevistador, la veritat). No hi ha hagut pregunta The Last Guardian (decepció). S'ha posat interessant quan ha parlat dels sentiments que li havia transmès Journey i ho ha relacionat amb la seva ja desapareguda àvia (a qui li agradaria molt la VR, segons ha explicat).

Després la Gina Tost ha entrevistat Kim Swift, creadora de Portal. Un bon repàs a la seva trajectòria i visió dels videojocs. Com que a Amazon no s'ha pogut comentar el que està fent actualment perquè encara no ha vist la llum, però la ponència ha estat molt divertida i àgil. S'ha desmuntat part de l'escenari del fons, com a detall curiós.

Abans de la pausa hi ha hagut la conferència de Alex Rigopulos, d'Harmonix. M'he perdut els primers 5 minuts, però m'ha agradat molt tot i importar-me 0 els seus jocs. Com ha dit un dels assistents en una pregunta, ha estat una ponència molt humil perquè ens ha vingut a dir que els seus jocs *suck* quan és tot el contrari. Bravo.

Però la conferència que m'ha agradat més ha estat l'entrevista que l'Albert Murillo ha fet al gran Keiji Inafune (*Inafunesan*). A part que les dues parts han estat genial, s'hi ha afegit una tercera: la traductora, adorable. Primer momentàs: mitja sala s'ha aixecat després de la primera pregunta quan hem comprovat que l'entrevistat responia en japonès i es necessitaven aparells per entendre la traducció. Per sort, després s'ha optat per fer baixar la traductora (Maite, crec que es deia) i fer traducció consecutiva en comptes de simultàna. Ha deixat momentassos, també amb les preguntes d'un públic entusiasmat per la vista d'Inafune. Molt bé.

L'*speech* de Jade Raymond, d'Ubisoft Toronto, ha estat tot el contrari. No s'ha fet pesat però m'ha interessat més aviat poc. M'hauria agradat més un repàs al que estan fent actualment o a la seva figura, segurament. 

I m'he tornat a perdre una de bona: la de Molyneux, que sempre diu el mateix però que ha tornat a agradar a la sala gran de la Filmoteca. 

Demà tinc interès per conèixer Dong Nguyen, creador del famós Flappy Bird. També vindrà gent de Monument Valley, entrevista amb Yu Suzuki i a la tarda l'Ocelote farà una conferència sobre el *free-to-play* i els *e-sports*. Ja he dit que m'he fet una foto amb ell a petició dels LoL-players de [La Zona](http://www.lazona.cat)?

![](https://31.media.tumblr.com/6400a4b940caa3af431913649c619788/tumblr_inline_n7ssc0XRw21rf46cf.jpg)
