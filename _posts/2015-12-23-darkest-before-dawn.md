---
date = "2015-12-23T19:45:56+00:00"
draft = false
tags = ["música"]
title = "Darkest Before Dawn"
---
És el moment de Pusha T. El raper novaiorquès porta anys a l'ofici, anteriorment amb el seu germà dins del grup Clipse i des de fa un temps en solitari. El seu primer projecte va sortir el 2013 però fins fa poc no el vaig escoltar. Quan dic fa poc em refereixo a quan es va anunciar que Pusha era el nou president de G.O.O.D. Music, la discogràfica fundada per Kanye West. Ara presenta un àlbum de 10 cançons que funciona com a «preludi» a l'àlbum complet que sortirà la primavera vinent.

<!-- more -->

Si et va agradar *My Name Is My Name*, *Darkest Before Dawn* et fliparà. Pusha ha agafat tot el que els seus fans adoren de la seva música i ho ha condensat en un àlbum de 10 pistes. Segurament, *Darkest Before Dawn* no té un single tan potent com «Numbers On The Board», però com a projecte és molt més regular, no falla pràcticament en lloc. No arrisca, és cert, però tampoc s'ho planteja —això estaria reservat per al *King Push* de l'any que ve—. I realment no li cal, perquè la matèria primera és excel·lent. Els raps de Pusha compleixen, sempre, línia rere línia, amb versos que analitzen gairebé clínicament la seva dicotomia habitual: el món de les drogues i el món del hip hop. Pusha està més dur i fosc que mai, una estètica que també es transmet amb els beats d'excel·lent nivell que vénen de la mà de productors com Metro Bommin, Puff Daddy, J. Cole, Boi-1da o Timbaland (que té tres beats en tot el projecte i sonen terriblement bé). 

L'única cosa que se li podria recriminar a *Darkest Before Dawn* són els hooks. Pusha ha admès en diverses ocasions que no són la seva especialitat i per això en aquest projecte invita artistes com The-Dream, Kehlani o Jill Scott perquè li facin la feina, amb resultats irregulars —el de Kehlani és fluixet, The-Dream sempre l'encerta digui el que digui, el de Jill Scott és angèlic i preciós, el d'A$AP Rocky i Kanye és simple però enganxós—. 

En resum, *Darkest Before Dawn* és l'àlbum més Pusha T que podem escoltar ara mateix, i també el seu millor projecte. És impecable líricament, té beats atractius i interessants i una estètica cohesiva i fosca. Poc més li puc demanar.

**Les meves cançons preferides**: “Intro”, “Untouchable”, “Crutches, Crosses, Caskets”, “M.P.A.”, “Sunshine”

### 9

<img id="splashFade" src="https://40.media.tumblr.com/79f69f0b846974c4db7d185c45c887a4/tumblr_nzttjfi1EH1u00ofno1_1280.png">