+++
date = "2017-12-13T23:00:00+00:00"
draft = false
tags = ["música"]
title = "Waves"
+++
Probablement coneixeu Rachel Platten de “Fight Song”. La cançó que deia “This is my fight song, nanana my fight song, nanana my fight song”? O una cosa així. O probablement no la coneixeu. És un *temazo*, però no passa res. La nord-americana va tenir aquest èxit i després un semièxit amb “Stand By You”. Tampoc la coneixeu? No passa res. Tot plegat està en el mateix subgènere pop de “Brave” de Sara Bareilles i “Roar” de Katy Perry — és a dir, himnes de superació femenina. Òbviament Hillary Clinton va acabar utilitzant “Fight Song” a la seva campanya per la presidència, i òbviament Rachel Platten va ser de sobte super autoconscient de la seva música i es va bloquejar creativament. Però ha durat poc: un any més tard de *Wildfire*, ha tret *Waves*, un disc que molts van mofar i infravalorar abans que ni sortís, sense escoltar els singles. Si ho haguessin fet probablement s’haguessin endut una sorpresa.<!-- more -->

El *lead* va ser “Broken Glass”, una coproducció d’Stargate que recorda una mica a Sia però sense ser molesta. Líricament va sobre trencar el sostre de vidre, superar les expectatives i les limitacions. Va sobre (ho heu endevinat) Hillary Clinton. Està bé: demostrava que Rachel Platten volia anar més enllà de “Fight Song”, jugar amb un so més contemporani, però sense perdre la seva personalitat com a compositora (Rachel Platten té crèdits a totes les cançons del disc). Després va venir “Collide” i “Perfect For You”, la qual és un dels millors *bassline bops* que he sentit aquest any. [*Waves*](https://open.spotify.com/album/1mH4ntQRUk1akxx6WNST8q), al disc a què pertanyen les tres, és igual de bo, o més, que els singles. Platten no ens ha enganyat: no ha fet un disc de balades i cançons a guitarra i després ha gravat tres singles per la ràdio i punt. No. Platten ha anat fins al fons, ho ha apostat tot, i n’ha sortit guanyant. Punt número u: ha agafat productors i compositors genials: The Wiild, Jason Evigan, Jon Levine, Stargate, Ian Kirkpatrick, Ryan Tedder, Sam Martin, Lindy Robbins, Sean Douglas… Són noms que alegren qualsevol *tracklist*, i que junt amb el talent melòdic de Platten, componen cançó sòlida rere cançó sòlida. Però no només això. Punt número dos: tot i que hi ha alguna peça més clàssica, sobretot cap al principi de la segona meitat, l’artista ha empès els productors a fer-li instrumentals força moderns i fins i tot estranys (tant de bo “Keep Up” hagués estat el *lead* de *Reputation*). Escoltar la cantant de “Fight Song” sobre aquests instrumentals, amb restes de trap, tropical pop, dance pop amb basslines distorsionades, és francament excitant i em demostra que, en aquest meravellós gènere, tot és possible. 

### 8

<img id="splashFade" src="https://78.media.tumblr.com/afd61175a110f0d6d96060e3391055d8/tumblr_p11puktb0S1u00ofno1_1280.jpg">