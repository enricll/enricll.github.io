+++
date = "2014-05-01T12:25:00+00:00"
draft = false
tags = ["Engadget", "AOL", "mitjans", "lectura"]
title = "Parlem d'Engadget"
+++
Ara que ja no estic directament posat en el món de la tecnologia he d'escollir millor quins mitjans trio per informar-me (perquè em continua interessant). Ara sóc el lector, i en aquest mes que porto he continuat triant The Verge per les notícies concretes importants i els vídeos. He deixat de visitar webs que abans llegia, com Engadget, perquè la quantitat de gadgets que ja no m'interessen ha augmentat. Però l'altre dia vaig veure dues notícies que mereixen ser comentades.

La primera és que Engadget té, per fi, un editor en cap. Des de la marxa de Tim Stevens, el mitjà s'havia quedat orfe d'EiC i Marc Perton n'era el màxim responsable amb el títol de Managing Editor. Michael Gorman serà el nou editor-in-chief i Christopher Trout serà l'executive editor. Teniu més informació al post de "[The New Engadget](http://www.engadget.com/2014/04/29/the-new-engadget/)". Els dos són editors de fa temps, gent de la casa. M'ha estranyat que fessin aquesta aposta i no volguessin buscar un gran fitxatge de fora però estaré atent al que vagin fent.

Relacionat amb Engadget també tenim la notícia de la nova editora en cap de la versió espanyola de la web. Drita, Alexandra Guerrero, serà EiC. Ella mateixa ho explicava en aquest post parlant del ["futuro Engadget en español"](http://es.engadget.com/2014/04/28/hola-bienvenido-al-futuro-de-engadget-en-espanol-drita/). A la pàgina d'equip només consten ja tres persones (abans eren tres més). La meva aposta és que renovaran el disseny de la web per ser igual que el de la versió original, canviaran el logo (ja es veu al post de benvinguda) i tindrà una relació més directa amb la versió americana d'Engadget. Per mi tot genial, també el nou equip.

De fet és el que han fet amb [el nou Engadget UK](http://www.engadget.com/2014/04/07/introducing-the-engadget-uk-edition/), o sigui que no és gaire difícil de predir. És una estratègia similar a la de Gawker amb les versions de Gizmodo: l'espanyola la porten des d'Amèrica i té un disseny idèntic a l'original (tot i que el Kotaku UK el porta un *Publisher* local). 

Vaja, que AOL té muntat un bon enrenou amb Engadget. I a sobre han donat a entendre que ampliaran la cobertura a coses que no siguin exclusivament gadgets (com en el seu moment van fer a TIMN/The Verge o a Gizmodo) i ja han publicat [un article](http://www.engadget.com/2014/04/29/my-vcr-taught-me-about-sex/) seguint aquest camí. El resultat? Els comentaris van plens de crítiques per tractar aquests temes. Se't passen les ganes de ser editor en cap d'Engadget, la veritat.

**També et pot interessar**
- [Tim Stevens deixa Engadget](http://enricllonch.com/post/55597796520/tim-stevens-deixa-engadget)
- [Gdgt torna a casa](http://enricllonch.com/post/43004146541/gdgt-torna-a-casa)