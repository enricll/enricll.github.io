+++
date = "2017-08-25T10:52:55+00:00"
draft = false
tags = ["música"]
title = "Track Review: “Look What You Made Me Do”"
+++
Tant de bo el primer single del nou disc de Taylor Swift (*reputation* —sí, així, en minúscules—) fos simplement allò que hom coneix com a “bop” i m’hagués pogut estalviar aquest article. Hagués escrit sobre el nou disc de Fifth Harmony —encara no l’he sentit—, o sobre “Friends” de Julia Michaels amb veu de fons de Justin Bieber, o estaria escoltant el nou àlbum de Queens of the Stone Age. Però no. Popstar controvertida, creadora de “Blank Space”, víctima preferida de Kanye West, fan del Vodka amb Coca-Cola Light, Taylor Swift ha tret una cançó que gairebé m’obliga a parlar-ne. Potser aquest era l’objectiu, no creieu, que en parléssim encara que fos per odiar-la. Potser sí, jo crec. Però no l’odio. El contrari. Aquests són alguns dels motius pels quals no l’odio.

<!-- more -->

El primer és perquè m’agrada Lorde. Taylorde Swift no és comparable amb Lorde, direu. Teniu raó, respondré jo. Però és impossible d’obviar que a “Look What You Made Me Do” Taylor Swift agafa moltes coses de Lorde. El so hip-hop —un disc de pop industrial de Swift no m’acabaria de desagradar, la veritat—, algunes de les melodies —el pre-chorus? buf—, l’estètica més fosca… Mai ha sonat tant com ella, i això que la seva influència ja apareixia més d’un cop a *1989* (junt amb la de Chvrches, Lana del Rey, HAIM, entre d’altres). 

Potser la influència de Lorde es nota encara més perquè la cançó està co-produïda pel co-productor de *Melodrama*. Creador d’“I Wanna Get Better”, nostàlgic malaltís, víctima preferida dels comentaris d’Stereogum, fan de Bruce Springsteen, Jack Antonoff acompanya Swift amb un instrumental força primitiu, que per primer cop en la discografia d’Antonoff no copia els 80 sinó els 2000. Hi ha una mica de Fergie (o de Black Eyed Peas) per allà, bastant d’aquest R&B/hip-hop de fa una mica més d’una dècada. No hi ha hi-hats però està plena de 808s, que a vegades vénen amb seccions de corda i cops de piano. L’instrumental és inconsistent, empitjora al segon vers —el contrari del que passava a *Melodrama*—, i pot semblar una paròdia d’Antonoff, però s’ha de reconèixer que és atrevit.

“Look What You Made Me Do” és el que diu Swift a Antonoff després d’escoltar l’instrumental i veure que ha de canviar la forma com compon les seves melodies. Tot i que la paleta sonora de *1989* era força diferent de la de *Red*, moltes de les cançons que hi havia allà s’haguessin pogut fer a guitarra i sonarien com l’antiga Taylor. En aquest cas no. Hi ha un gir cap a un so més rítmic i estrident, que varia de tempo i estat emocional a cada secció de la cançó. La tornada, plana i monòtona, és molt enganxosa gràcies a com està repetida la frase, i aquí és on es nota la diferència entre una Taylor Swift i, diguem, una Bebe Rexha (“That’s it, that’s it / That’s it, that’s it”). [^1]

I crec que ja ho tindríem. Així com a resum:

És “Look What You Made Me Do”...

*Terrible*? No.

*Acceptable*? Sí.

*Bona*? Depèn.

*Molt bona*? No.

*Un bon primer single*? Potser.

*Sobre Kanye West i Kim Kardashian i Katy Perry però els fans de Taylor Swift diran que és sobre els mitjans de comunicació perquè no volen admetre que Taylor Swift està rendibilitzant una “narrativa” victimista de la qual ella volia ser “exclosa” però que porta rendibilitzant des que Kanye West va pujar a l’escenari dels VMAs fa 8 anys*? Absolutament. 

[^1]: La tornada recorda a “I’m Too Sexy” de Right Said Fred, i així ho ha reconegut Taylor Swift donant “writing credits” als compositors d’aquest hit del 1992. La meva teoria és que Antonoff és molt fan d’aquesta cançó, perquè ja li va “robar” el riff de piano per a “Green Light” de Lorde. Ja que estic aquí afegiré que m’imagino que tot el disc està produït per Antonoff ja que últimament ha repetit molt que prefereix treballar a àlbums sencers i no en singles, i si Taylor hagués treballat amb Max Martin i companyia com va fer a *1989* el lead single hauria estat una d’aquestes cançons. En fi, que ànims als fans del pop que odien Antonoff.