---
date: "2019-02-05"
draft: false
tags: meta
title: "Tres nous projectes: DEADPAVO, Cyberclick, YourPopShot"
---

Petita actualització personal per als que encara es preguntin què faig amb la meva vida. Sé que existeix la pàgina de [“Colophon”](https://enricllonch.com/about/) —i de fet recentment la vaig reescriure i actualitzar— però sempre és millor posar-se al dia d’una manera més directe.

Doncs bé, estic a punt d’acabar Comunicació Audiovisual a la Universitat Pompeu Fabra. El balanç de la carrera és bastant ambivalent i irregular. Per una banda no estaria fent res del que faig sinó fos per aquesta carrera, però per altra tinc dubtes constants de “què hauria passat si…” no hagués escollit aquesta carrera. Per com està enfocada Comunicació Audiovisual a la Pompeu, es parla molt de cine a la carrera. Fer-ne, no tant, però parlar-ne? Constantment. I quan la vaig començar ho tenia clar i per això deia “o l’acabo i ara de repent m’encanta el cine, o almenys n’hauré après”. Puc dir que una mica les dues coses, tal com demostra [l’article de pelis del 2018(https://enricllonch.com/blog/pelicules-2018/) que vaig fer fa poc.

Ara, però, toca el moment de fer-ne. Com a treball de fi de grau (el famós TFG) hem de fer una pel·lícula. No t’hi obliguen però et posen en una cadira de rodes, agafen molta embrenzida i et deixen caure per un precipici. Després t’adones que no hi ha res a sota i que probablement te la fotràs, però així és com funciona la Pompeu. La nostra pel·lícula és un curtmetratge anomenat [**DEADPAVO**](http://deadpavo.com), i que en els últims mesos hem estat promocionant a través de, principalment, [Instagram](https://instagram.com/deadpavo). Des d’avui podeu ajudar-nos a finançar el projecte a través [de la nostra campanya de Verkami de DEADPAVO](https://www.verkami.com/projects/22771-deadpavo). Necessitem/necessito la teva ajuda!

Paral·lelament, he estat de pràctiques (extracurriculars i curriculars) a Cyberclick, empresa de marketing digital. El meu títol oficial és Video Content and Marketing Trainee i de tota la feina que he fet fins ara (quasi un any) destacaria el [canal de YouTube](https://youtube.com/cyberclicknet). Quan vaig entrar a l’empresa ja estava creat però rebia molt poques visites i els vídeos es penjaven allà com un *afterthought*. Des d’aleshores, el canal ha guanyat 5.172 subscriptors, 1.800 en l’últim mes. Està en creixement exponencial, i em fa moltíssima il·lusió com vídeos que he editat i planificat jo tenir tan bona acollida.

I, per acabar, he fet un blog d’Instagram sobre música (en general pop): [https://instagram.com/yourpopshot](YourPopShot). A les stories recomano cançons que escoltaràs i pensaràs “com és que no coneixia això?“, i als posts escric petites reviews d’àlbums i EPs que m’obsessionen. El poc temps que tingui per escriure el dedicaré allà, així que ara és un bon moment per seguir-lo i estar al dia.