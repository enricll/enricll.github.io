---
date = "2016-02-16T21:19:39+00:00"
draft = false
tags = ["música"]
title = "Majid Jordan"
---
Ara fa tres anys el duo Majid Jordan presentava a Drake el que més tard acabaria sent un dels grans èxits del raper canadenc: “Hold On, We're Going Home”. Fruit d'aquesta col·laboració, Majid Jordan (cantant i productor la major part de les vegades) van signar amb la discogràfica de Drake OVO Sound i des d'aleshores han tret nombrosos singles, un EP comercial i ara el seu àlbum debut homònim.

<!-- more -->

Per entendre Majid Jordan primer cal entendre OVO i el so que el col·lectiu ha popularitzat des del llançament al 2011 de *Take Care* i la trilogia de mixtapes de The Weeknd (de la qual el disc de Drake beu força). La producció etèria que barreja hip hop amb R&B de Noah "40" s'ha escampat com la pólvora i sense patir gaires variacions: un dels nous representants del moviment és, a part d'Abel Tesfaye (que no va firmar per OVO sinó per Republic), el raper-cantant Bryson Tiller (també fora d'OVO, en aquest cas a RCA). I tot i que a OVO hi ha un parell d'artistes a part de Drake amb un so molt similar (Roy Wood$ i Party Next Door), Majid Jordan n'és l'excepció. El duo s'ha sabut mantenir una mica apartat de la tendència i ha seguit fent cançons pop al seu nucli, amb veus d'estil R&B contemporani i beats amb tocs d'electrònica de pista de ball. 

El disc comença amb un beat electrònic que ben bé podria ser l'inici d'una cançó de Jamie xx, però ràpidament la cançó es va diluint en l'estètica passada per aigua d'OVO, i les veus  superllunyanes no hi ajuden. Amb tot, “Learn From Each Other” és un començament decent, millorat per la següent cançó a la tracklist: “Make It Work”. Aquesta és una de les millors cançons del disc, enganxosa i ballable — em recorda a un altre artista del cercle de relacions d'OVO, Jahkoy. M'encanten les segones veus del final de la cançó, entremig de la tornada: “Just another day (It's just) / Just another day (Just a) / Just another day (Not just)”. És el més similar a un banger que trobarem a l'àlbum — és sorprenent que no se l'hagi quedat Drake tal com va fer amb “Hold On”. Precisament és el raper de Toronto qui protagonitza l'única feature de tot el disc: l'encara més etèria i llunyana “My Love”, coproduïda excel·lentment per Illangelo i Nineteen85 — m'agrada però hauria pogut tenir més ganxo amb una tornada un pèl més elaborada. L'aparició de Drake és sinuosa i natural però no especialment destacable, si fa alguna cosa en tot cas és posar en evidència la veu pràcticament impersonal del cantant de Majid Jordan —amb efectes a sobre o no— i les lletres genèriques que un fan de Drake escriuria per sentir-se Aubrey per un dia. 

El disc continua el seu transcurs, ara ja sense features, amb la nocturna “Small Talk” i la desaprofitada “Pacifico”. La cosa es torna a posar interessant amb “Shake Shake Shake”, la més pop de tot el projecte. Em costa escoltar-la i que no em recordi a l'últim àlbum dels britànics Years & Years, la veritat; però s'ha de reconèixer que, tot i ser un poc elemental, “Shake Shake Shake” és una legítima cançó pop que es pot ballar, segurament movent la cama una mica i canviant el pes d'espatlla a espatlla. Un cop la deixem de banda ens endinsem altre cop més a la part més R&B de Majid Jordan, amb la clarament inspirada per The Weeknd “Love Is Always There” i la irònicament freda i avorrida “Warm”.

En el tram final del disc les coses milloren una mica amb “Something About You”, una de les més destacables del disc per la netedat de la veu i melodies pop ben escrites i executades (especialment el pre-chorus). La següent, “Day And Night”, és una altra cançó de transició, mentre que “King City” és la reinterpretació que fa Majid Jordan de Michael Jackson amb efectes del pop dels vuitanta de fons i molta menys veu òbviament. Acaben amb “Every Step Every Way”, un altre tema on la producció s'emporta el protagonisme però no és suficientment interessant per compensar la pobresa de la veu i la composició musical.

Cap de les cançons de *Majid Jordan* supera l'èxit de “Hold On”, però per algun motiu o altre el duo sembla que ni ho intenti. La base hi és, i amb millores a la veu i a les lletres, una tracklist més variada i amb convidats, Majid Jordan pot aconseguir un projecte interessant i prou diferenciat del que estan fent els seus companys de discogràfica. Mentrestant tenim un disc a mig gas que es deixa escoltar i ens permet moure una mica el peu al ritme de la música. Si sou de ballar poc, potser aquest és el vostre àlbum.

*Les meves preferides*: “Something About You”, “Shake Shake Shake”, “Learn From Each Other”, “Make It Work”

### 7

<img id="splashFade" src="https://41.media.tumblr.com/5cd67be95b871dba49de6caa26e12364/tumblr_o2nsj7WQGg1u00ofno1_1280.png">