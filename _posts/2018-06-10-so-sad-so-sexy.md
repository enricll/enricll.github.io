---
date = "2018-06-10T09:52:18+00:00"
draft = false
tags = ["música"]
title = "so sad so sexy"
---
El concepte de “my big pop album” és un possible malson per a tots els fans d’artistes més alternatius que en el passat han flirtejat amb el pop sense bolcar-s’hi. És especialment temut quan aquests artistes estan a la barrera del pop, i no en un gènere completament diferent. Des d’Ellie Goulding amd _Delirium_ fins a St. Vincent amb _Masseduction_, des de The Weeknd amb _Beauty Behind The Madness_ fins a Lorde amb _Melodrama_. des de Kanye West amb _808s & Heartbreak_ fins a Nicki Minaj amb _Roman Reloaded_. La sueca Lykke Li s’afegeix a la llista ara amb _so sad so sexy_ (minúscules intencionades).<!-- more -->

Després del conjunt de “power ballads for the broken” que era _I Never Learn_, l’artista decideix presentar-nos la tristesa des d’una nova perspectiva, amb tambors trap, influències R&B i textures que ens recordaran als grans àlbums del dark pop contemporani. Seguint una mica amb l’exemple de The Weeknd, la música segueix tenint l’essència _moody_ dels anteriors projectes, però el registre ha canviat completament. La llista de crèdits de l’àlbum inclou gent com Jeff Bhasker (la seva parella), llegendes del hip-hop com T-Minus o DJ Dahi, artesans de l’R&B com Illangelo o Malay, i creadors pop com Rostam o Ali Payami — veient-la, es nota que Lykke Li ha fet la feina i ha construït un equip d’estrelles dels gèneres que vol tocar al disc. El resultat, quant a producció, és impecable, amb detalls que descobreixes a cada escolta sota cada vers, sota cada tornada. Això sí, es nota també una certa moderació, segurament voluntària, com si alguna cosa els estigués impedint anar un pas més enllà, i explosionar les cançons. És una cosa que va saber fer perfectament Jack Antonoff a _Melodrama_ (amb l’ajuda de Malay, sense anar més lluny) i que aquí hauria anat especialment bé a cançons com “sex money feelings die” —que és terriblement enganxosa—, “bad woman” —que ho intenta a l’últim _chorus_ però que encara podria ser més potent i emocionalment rascat— o “two nights” —una de les meves preferides, tot i no arribar mai al _crescendo_ que promet abans del vers (correcte líricament, però tonalment desconnectat) del raper Aminé—.

Quant a Lykke Li, poca cosa es pot criticar. La sueca demostra una versatilitat admirable, adaptant-se a estils molt allunyats dels anteriors àlbums, sense perdre bon gust i una naturalitat emocional que fa que puguis connectar amb les situacions que pinta. Com a molts “big pop albums”, el procés de conversió li ha fet perdre matisos, i ja sabem que l’economia del llenguatge del pop no és per a tothom; però no és cap pèrdua monumental com per no gaudir el disc pel que és[^1]. Amb només 10 cançons, Lykke Li construeix un escenari sovint emmudit, sovint trist, però amb una sensualitat i musicalitat captivadora. Un parell més de cançons, i una mica més de confiança li hauria anat bé, però és un bon començament.

### 8

Les meves cançons preferides: “hard rain”, “two nights”, “jaguars in the air”, “bad woman”, “sex money feelings die”, “so sad so sexy”, “utopia”

[^1]: Especialment admirable que hagi aconseguit convertir un títol semi-*cringe* com “so sad so sexy” en una frase que té totalment sentit a la *title track*.

<img id="splashFade" src="http://i.imgur.com/5c4aSRq.jpg">