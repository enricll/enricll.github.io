---
date = "2014-07-06T18:35:00+00:00"
draft = false
tags = ["mòbils"]
title = "Algunes idees sobre les meves prioritats actuals a l'hora d'escollir un smartphone"
---
Vinga, titular llarg per equilibrar els titulars curts que proliferen al meu blog. No és així però ja m'enteneu.

Últimament m'he plantejat quines són les parts d'un mòbil que més m'importen. La conclusió és: la bateria. Tots ens queixem que hi ha certs telèfons que els treus de casa i ja estàs patint per saber si tornaràs amb bateria o no. La bateria marca la nostra vida amb un *smartphone* a la mà. És curiós que costa encara més d'administrar correctament quan veus que baixa tan ràpidament.

<!-- more -->

Quan provava un Xperia de Sony acostumava a desactivar l'opció que fa que el percentatge de bateria restant surti a la pantalla. Em posava nerviós saber que haver entrat a aquella pàgina web m'havia fet baixar un 1% de la bateria. O no, però em neguitejava igualment. Desactivava el comptador numèric i només em quedava la típica pila.

A Windows Phone, la plataforma que utilitzo actualment des de fa ¿dos anys?, no tens indicador sinó només la pila. Amb 8.1 pots passar per sobre la icona i et diu el percentatge amb números. I no sé si és això o que amb 8.1 la bateria s'esgota més ràpid, però estic obsessionat. Mirar vídeos de YouTube (el que vaig i gaudeixo més al mòbil) se la menja amb una facilitat vertiginosa.

Tot plegat per afirmar, amb raons i explicacions, que sí: la meva prioritat actualment és una bateria que duri més d'un dia. No perquè a la nit no l'hagi de carregar (ho faré igualment) sinó perquè el dia que utilitzi el mòbil per sobre de les meves possibilitats no hagi de patir per arribar a casa amb un 4%. 