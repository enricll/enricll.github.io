+++
date = "2015-07-22T22:00:00+00:00"
draft = false
tags = ["música"]
title = "Dreams Worth More Than Money"
+++
Després d’una aturada considerable en la seva carrera (ha passat per presó i tot), Meek Mill torna amb un nou àlbum d'estudi. *Dreams Worth More Than Money* és un projecte comercial de cap a peus, ben pensat i ben produït, amb aparicions dels artistes del moment (The Weeknd, Chris Brown, Drake, Future, Nicki Minaj —ara la parella del Meek—), però tot i així no abandona l'estil que caracteritza el raper de Filadèlfia. El seu ritme, la seva empenta, el seu carisme, és una de les raons que el fan tan atractiu. Sota aquesta força hi ha lletres sobre violència, fama, diners i dones, però sense caure en mal gustos ni jocs de paraules dolents. 

<!-- more -->

Meek Mill no és un gran liricista però se sap defensar. La sorpresa de *Dreams Worth More Than Money*, a part de la inesgotable energia de Mill, és la música. L'àlbum comença amb una proposta atrevida, “Lord Knows”, que utilitza un sample de Mozart que s'enganxa amb una perfecció inaudita al beat potent de la cançó. La producció s'adapta cada moment a la pista: “Pullin Up” amb The Weeknd té l'aire eteri propi d'aquest artista, “R.I.C.O.” amb Drake té un beat perfecte per a aquests dos MCs, “All Eyes On You” i “Bad For You” desperten l'atractiu pop de Meek Mill amb prou èxit (jo diria que per la seva veu i ritme, és dels rapers amb més atractiu pop en petites dosis, però dubto que l'aprofiti o li interessi fer-ho). Mill fins i tot aconsegueix esgarrapar-li un flow interessant al seu cap, Rick Ross, a la cançó “Been That”, mentre ell ens enganxa amb aquests hooks contundents que també trobem a l'exitosa “Check”.

En resum, *Dreams Worth More Than Money* és un àlbum que, tot i no tenir un gran concepte darrere ni una producció tan refinada com *Dark Sky Paradise*, sap treure el màxim profit a l'entusiasme de Meek Mill amb cançons treballades i ben pensades. Una sorpresa.

### 7