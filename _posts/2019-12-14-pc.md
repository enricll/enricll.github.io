---
date: "2019-12-14"
draft: false
tags: tecnologia
title: El meu nou ordinador"
---

Fa un parell de mesos vaig veure per casualitat [el vídeo d’Austin Evans]( https://www.youtube.com/watch?v=hGiAfMoYEjI) on explicava com muntar un ordinador de sobretaula tu mateix. Em va sorprendre la facilitat i poca complicació que tenia.

Gràcies a l’algoritme de YouTube, vaig començar a consumir dos, tres, quatre i més vídeos al dia sobre “pc building”, el procés de muntar un ordinador i contingut relacionat. Vaig bastant per èpoques, i quan m’agafa amb una cosa m’encanta endinsar-me en el tema fins que xoco amb una paret i m’avorreix (aquest blog i els múltiples redissenys i canvis de plataforma en són un exemple). Amb l’ordinador va passar el mateix: tenia clar que volia muntar-ne un i vaig pensar que seria un bon entreteniment pels mesos d’estiu i setembre. El que havia de ser un projecte a llarg termini va acabar precipitant-se per culpa de la meva impaciència i els bons preus que anava trobant dels components (tot ho vaig comprar amb alguna oferta, promoció o rebaixa notable de preu). 
Si esteu mínimament assabentats del panorama de PC bulding sabreu que els nous Ryzen de tercera generació són increïbles pel preu baix que tenen, i que en canvi la meva build és amb els de segona. La raó és que els nous sortien a la vegada que em feia el PC, hi havia problemes de compatibilitat amb les plaques B450 i tot plegat suposava esperar i pagar més. Comprar en aquell moment em va permetre estalviar-me molts diners, aprofitant que moltes botigues es volien desfer d’estoc de segona generació i plaques B450 no-pro.
Aquestes són les especificacions:

### Processador
Com he dit, quan estava preparant la *build*, AMD va llançar la tercera generació de Ryzen. Si em fes l’ordinador ara i trobés un bon preu (és a dir, uns 200 euros) em decantaria pel Ryzen 3600, que és una autèntica revolució en aquest segment de preu. Té 6 nuclis, 12 fils i un boost de 4,2 GHz, la qual cosa el converteixen en un punt mig ideal entre el processador que difícilment et farà *bottleneck* amb qualsevol gràfica mitjana-alta que li posis i el processador ideal per tasques d’ofimàtica, lleugera edició de vídeo i més. 
Ara, no em vaig comprar el 3600 perquè quan va sortir hi havia dubtes de compatibilitat (els fabricants van haver de rellançar les seves plaques mare B450 amb versions “Max” perquè les noves bios ocupaven més i no cabien en el xip de les anteriors) i problemes d’estabilitat i rendiment, així que l’opció més raonable i econòmicament interessant era anar per la segona generació (mesos més tard, les plaques “Max” ja han sortit i s’han posat al preu que tenien les no “Max” abans, i per altra banda sembla que els problemes de rendiment han quedat més o menys resolts). Amb tot, no em vaig decidir pel 2600 sinó pel 2600x, que bàsicament és un 2600 ja *overclocked* de fàbrica i un millor ventilador (que m’interessava ja que no volia gastar-me més diners en un *cooler* de tercers). La diferència de preu aleshores entre els dos era molt baixa i em compensava. Així doncs, AMD Ryzen 5 2600x (3,6 Ghz, 6-core) per 161€.

### Placa mare
Per acompanyar aquest processador vaig triar la MSI B450 Tomahawk (ATX AM4) per 90€, en la seva versió no “Max”. És la millor placa ATX (és a dir, de mida completa) en relació qualitat-preu, amb bons VRMs (recomano mirar [aquesta taula](https://www.reddit.com/r/Amd/comments/9uc6bi/am4_b450x470_vrm_tier_list/) si no us decanteu per la Tomahawk), estètica molt decent, selecció de ports completa (fins i tot USB tipus C), i el toc lleuger d’RGB. Si voleu una placa més petita, la Mortar és la més similar a la Tomahawk i no escatima gaire en característiques tot i la seva mida reduïda. No he actualitzat la bios que venia ja que no m’ha donat cap problema. Per si de cas, que ja se sap.

### Memòria RAM
Amb Ryzen de segona i tercera generació, és extremadament recomanable buscar RAM que sigui com a mínim 3000 mHz. Al final jo vaig trobar-ne de 3200 a un preu ridícul (amb diferents ofertes i cupons aplicats). Concretament són dos *sticks* de 8 GB de Crucial Ballistix Sport LT per 52€. És pràcticament impossible trobar un *kit* de 3000/3200 mHz i 16 GB per aquest preu, però més o menys si en veieu per 65-75 ja és una bona compra. En el futur, si em posés a editar més amb el meu ordinador, seria interessant doblar la quantitat de RAM, però de moment és suficient.

### Disc dur i SSD
Aquí és on la *build* va patir més per culpa del pressupost. Vaig fer el que vaig poder amb un pressupost de 70 euros, prioritzant per una banda velocitat encenent l’ordinador i llançant les aplicacions i per una altra espai suficient per jocs (que cada vegada ocupen més) i projectes de vídeo. No tenia cap altra opció que decantar-me per un SSD (Crucial MX500 250GB per 34€) i un disc dur (WD Caviar Blue 1 TB 7200rpm per 36€). Recomano un MX500 com a mínim, i si pot ser un superior com Samsung EVO o més. Si podeu pagar-vos un en format m2 us estalvieu cables, i si us dóna per un NVMe encara millor (són ridículament ràpids). L’objectiu seria en el futur comprar-me un SSD d’1 TB i el disc dur o treure’l o deixar-lo només com a emmagatzematge a llarg termini.

### Targeta gràfica
Aquí vaig tenir moltíssima sort. Aprofitant una oferta de Game vaig poder comprar la Zotac GTX 1600 Ti 6 GB per 249€. És una targeta molt equilibrada i recomanable per aquest preu, amb totes les funcions de Nvidia menys el raytracing que tindria si hagués fet el salt a una 2060 (o la 2060 Super que va sortir poc després). Això sí, el preu puja bastant, així que s’ha d’anar en compte i valorar molt bé què guanyem amb cada salt. Personalment, no tinc clar que les AMD Navi siguin una bona idea. Sí, en quant a potència les 5700 i 5700 XT són bones targetes intermitges-altes, però estic fart de llegir problemes de drivers i compatibilitat a Reddit.

### Font d’alimentació
Tots els vídeos de *pc building* et diuen el mateix: no vulguis estalviar massa en la font d’alimentació. Al final és el que dóna vida a tot l’ordinador i del que depenen els components que has passat mesos triant i pels quals has pagat tant. Després hi ha el tema de l’eficiència, que és el sufix del color/material que tenen els noms de les fonts. I finalment, hi ha la quantitat. Trobareu per internet calculadores de quanta potència necessita la *build*, però no costa res anar un pèl per sobre i així t’estalvies problemes quan vulguis comprar-te una targeta molt més potent o canviar el processador. La meva tria: Corsair TXM Gold 650W semi-modular per 60€.

### Caixa
De la caixa (Phanteks Eclipse P350X per 64€) puc dir poc. És el primer que vaig comprar-me i simplement m’agradava estèticament. Sí que és cert que vaig fer una mínima recerca de si era còmode per muntar-hi dins i si tenia bona ventilació, però si és d’una marca relativament coneguda, les dues preguntes probablement es responen amb un sí.

### Ventiladors
La caixa venia amb un ventilador (que tinc com a *exhaust* darrere), i vaig comprar un Noctua NF A12x15 PWM per treure aire per la part superior, i dos Arctic F14 PWM per entrar aire pel frontal. Com he dit, el *CPU cooler* que tinc és el que venia amb el Ryzen.

### Altres
El total de la *build* fins aquí són 779 euros. Però què és un ordinador nou sense una pantalla nova on veure tota aquesta millora gràfica per la qual has pagat tants diners? Així que posteriorment he comprat la pantalla AOC 24G2 (de les primeres IPS, 24”, 144hz) per 190€, el teclat: Drevo Calibur V2 (mecànic, Cherry MX Brown) per 59€ i el ratolí Logitech G Pro Wireless. Recomano tots tres.

Si volgués millorar-lo en algun moment, tocaria fer upgrade de la gràfica i del processador, però la veritat és que no tinc de moment cap necessitat de tocar-lo. No renderitzo grans projectes a l’ordinador de casa, i als jocs que jugo (p.ex. recentment *The Outer Worlds*) amb la 1600 Ti tiren de sobre. Tinc ganes de muntar alguna cosa més? Sí. Però estic segur que trobaré l’oportunitat en el futur.
