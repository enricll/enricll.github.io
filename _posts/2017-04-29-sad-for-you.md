---
date = "2017-04-29T18:36:50+00:00"
draft = false
tags = ["música"]
title = "Sad For You"
---
<!-- more -->

Un cop d’ull als crèdits de _Sad For You_ ens pot portar a pensar que Njomza és una més de les noies-cantants signades per rapers a les seves discogràfiques. En general, aquest tipus d’artistes tenen moltíssim talent (en alguns casos més que els propis rapers que les han signat) però són tractades malament per les seves discogràfiques, que no entenen com funcionen altres gèneres que no siguin el hip-hop com ara l’R&B. Així ràpid se m’acut Kacy Hill (G.O.O.D. Music) i SZA (Top Dawg), però n’hi ha més. Njomza no forma part d’aquest grup perquè, tot i estar signada a la discogràfica de Mac Miller, fa més pop que R&B i el seu primer debut és tot un exemple de com fer bé les coses: des dels singles promocionals fins a la pròpia qualitat del projecte, _Sad For You_ és una excel·lent carta de presentació a la veu i so de Njomza. Destaca sobretot la seva versatilitat, en un moment et fa una balada R&B llarga (“Sad for You”) i en una altra una peça de synth-pop preciosa (“Hear Me”). També hi ha tocs de dark pop à la Banks i acústica. La producció en tots aquests moments s’adapta perfectament a les necessitats de Njomza, mentre la seva veu llisca sobre els instrumentals com coixinets de cotó. _Sad For You_ és agradable d’escoltar, però no sacrifica profunditat, barreja d’estils i influències ni lletres interessants. És un dels millors EPs debut d’aquest any, un dels que val la pena promocionar.

### 7

* * *

<iframe src="https://embed.spotify.com/?uri=spotify%3Aalbum%3A6MDLUnl7BOI4TkdCTnqzcE" width="300" height="380" frameborder="0" allowtransparency="true"></iframe>