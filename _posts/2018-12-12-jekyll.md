---
date: "2018-12-12"
title: "Jekyll"
---
Podria aprofitar i justificar la falta d'activitat al blog amb la notícia d’avui però, honestament, no. La vida és l’únic responsable que no hagi pogut escriure gaire recentment però potser això canvia ara que he migrat (per fi) el blog fora de Tumblr.

<!-- more -->
No, enricllonch.com no és un dels blogs afectats per la inevitable però igualment estúpida regulació de Tumblr per fer fora el porno de la seva plataforma. Simplement que en els últims mesos el propi funcionament del servei ha anat fent que la web anés pitjor i pitjor — fent malbé fins i tot els dissenys els articles ”especials” com les llistes (que, per cert, tindran nova entrega properament!). Això m’ha fet posar-me a buscar alternatives: Wordpress.com segueix sent l’única que funciona relativament bé, però les limitacions del servei gratuït són exagerades. I, honestament, si he de pagar pel blog —domini a part—, té els dies comptats.

Així que finalment m’he decantat per un vell amic, Jekyll. Recordo que en vaig intentar muntar un fa un parell d’anys (a l’època que també vaig experimentar amb Scriptogram) però no me’n vaig sortir del tot. Aquest cop sí i estic prou satisfet de com ha quedat tot plegat. Encara falta afegir coses i arreglar-ne d’altres —des de la pàgina de *reviews* fins a les imatges de molts articles, passant també per aspectes de disseny com el color o el favicon—, però *funciona*, i això ja és molt.