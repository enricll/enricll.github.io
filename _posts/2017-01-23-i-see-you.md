---
date = "2017-01-23T15:18:02+00:00"
draft = false
tags = ["música"]
title = "I See You"
---
Tot i no ser ni molt menys un disc conceptual, el nou treball d’estudi del trio britànic the xx és un dels àlbums d’indie pop més concisos en missatge i intencions que han sortit recentment.<!-- more -->

A *I See You* la banda, coneguda pel seu minimalisme íntim basat en guitarres i lletres xiuxiuejades, amplia les seves fronteres sonores i explora altres camins de la mà del polivalent productor Jamie xx. Tot i que el resultat no és tan atrevit com deixa entreveure la primera cançó del disc (“Dangerous”), acaba sent suficientment regular i ben executat com per ser coherent, refrescant i molt agradable. Les veus de Romy i Oliver sonen un pèl més fredes i separades dels instrumentals, però segueixen tenint molt de protagonisme tot i no estar al nivell de la versatilitat i classe de la producció. Líricament aquest és un disc dual: cançons d’enamorament per una banda i cançons d’amor dubtós (i possible desamor) per una altra, amb l’excepció d’algun tall més singular com la preciosista “Performance” o la motivadora “Brave For You”. Les lletres estan plenes de referències a la diferència entre veure i mirar, sentir i escoltar, percebre i entendre, una falta de comunicació i avinença que a vegades també transmeten les veus dels dos cantants o fins i tot la veu d’un dels dos i la producció de Jamie xx (a “Naive” utilitza el sample de Drake dient “that’s the wrong thing to do” com a resposta a la lletra d’Oliver). Tot plegat es culmina amb l’electrònica “Test Me”, un cant a l’antivulnerabilitat que es tanca d’una manera que recorda al disc en solitari del productor, *In Colour*. A *I See You* el trio admet haver après coses durant la seva breu etapa en solitari, millorant com a persones i com a artistes individuals, però en última instància es reafirma en la seva voluntat (i necessitat) d’estar junts.

### 9

<img id="splashFade" src="https://68.media.tumblr.com/9a02841c97b4111a06a86077684d7a1d/tumblr_ok8nsn23Cr1u00ofno1_1280.png">