---
date = "2014-09-02T15:52:00+00:00"
draft = false
tags = ["meta", "MASSmedia", "La Zona"]
title = "MASSmedia"
---
Aquest dilluns dia 1 de setembre vam llançar amb l'Aleix Serra una web sobre mitjans de comunicació. És [MASSmedia](http://www.massmedia.cat)[^1]. Teniu l'article de [benvinguda](http://www.massmedia.cat/especials/2014/08/massmedia/) a la mateixa web, però com sempre donaré una mica d'*insight* aquí, al blog personal.

<!-- more -->

**Què és MASSmedia?** És una nova web a Internet sobre comunicació, els mitjans del present i del futur. Parlarem de televisió, parlarem de ràdio, parlarem d’Internet; i esperem afegir més temes en els propers mesos, mentre despleguem el que volem que esdevingui MASSmedia: un lloc per seguir dia a dia l’actualitat dels mitjans, però també per reflexionar-ne, debatre’n i —per què no?— somiar una mica i pensar com es podrien millorar.

**Només serà actualitat o també hi haurà opinió?** Hi haurà les dues coses, a més d'anàlisi. Ara hem començat amb molta actualitat perquè és el mes més interessant dels mitjans. Ara és quan hi ha les grans novetats, i no les volem deixar passar. Però tenim preparats articles *forts* d'opinió i en farem més amb els mesos.

**Hi haurà vídeos?** Definitivament, sí. Aquesta és la intenció. He creat una identitat gràfica que m'encanta i dona moltíssim joc per al vídeo. He creat ja intros, outros i grafisme (els *chyrons són, segurament, els millors que he fet fins ara) i ara només falta aplicar-los. Si teniu idees per vídeos expliqueu-nos-les!

**I per què mitjans?** A la meva pàgina de Colophon del blog sempre he dit que m'agradaven els mitjans de comunicació. M'encanten, per això m'encanta crear-ne. Quan era petit tenia una llibreta en què feia programacions fictícies amb canals creats per mi. Si jo fos programador/director de la tele/déu màxim què agafaria? Què eliminaria? Què compraria? Ho feia. Tenia pàgines amb la programació completa, de dilluns a diumenge, 24 hores. També gravava “programes”, amb la meva webcam de baixa qualitat, i editava primer amb Movie Maker, després amb Camtasia i després amb Premiere. Les eines eren el menys important — el que importa era (i és) al cap.

**Però La Zona...** Sí, ens encanta [La Zona](http://www.lazona.cat). Hi ha notícies de videojocs, hi ha articles d'opinió que no pots trobar en lloc, hi ha els millors vídeos de videojocs en català, hi ha anàlisis que van més enllà de donar notes a "So", "Gràfics", "Gameplay". La Zona continua, amb mi, amb l'espectacular equip que tenim. S'hi han de fer canvis, però els canvis seran cap a millor. A nivell de contingut tenim (encara) moltíssimes idees que no hem provat. Creieu-me quan us dic que si no seguíeu La Zona, ara és el moment per enganxar-s'hi.

<iframe width="640" height="480" src="//www.youtube.com/embed/amKB9ugadkY" frameborder="0" allowfullscreen></iframe>

<img id="splash" src="http://cdn.massmedia.cat/multimedia/png/1409505911-019cd1683d089935c0253008ee710c09.png"/>

[^1]: Ni Mass Media, ni “Mèdia”, ni massmedia, ni MASSMedia, ni cap combinació que no sigui “MASSmedia”. Sisplau, respecteu les marques, que per alguna cosa es creen.