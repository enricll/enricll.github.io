+++
date = "2016-01-17T12:58:00+00:00"
draft = false
tags = ["música", "redemption"]
title = "Redemption: Gener 2016"
+++
Torno una vegada més amb el format del Redemption però amb dubtes. Almenys d'aquesta forma em trec de sobre un parell d'escrits que tenia pendents.

<!-- more -->

<img class="pImageFull" src="https://41.media.tumblr.com/307cd734551ce4cab02df2ac33743b0f/tumblr_o13layGYpA1u00ofno1_1280.png">

### Get to Heaven

*Get to Heaven* va ser una de les sorpreses de l’any passat i malauradament no vaig tenir temps de posar-lo a la llista dels millors àlbums (ho he arreglat afegint-lo a les mencions honorables). Aquest nou projecte dels britànics Everything Everything va sortir sense fer massa soroll, en part per culpa del sorprenent poc cas que els fa la seva discogràfica, Sony. Però, si en una cosa m’heu de fer cas és en això: busqueu *Get to Heaven* a l’Spotify, a iTunes o fins i tot a botigues —jo l’he comprat a l’Fnac— i comenceu-lo a escoltar.

En aquest disc Everything Everything combina synthpop, art rock i electrònica d’una forma sublim. Cada cançó és màgica i tremendament addictiva. La diversitat d’instrumentals i melodies es mostra durant els tres quarts d’hora que dura la versió estàndard —les cançons de la Deluxe no són destacables en general—. És cert que potser la veu del cantant, amb els seus falsettos i la seva parla exagerada i frenètica en alguns moments, no serà del gust de tothom, però és indiscutible que el grup sap fer cançons pop molt treballades i que són impossibles de no ballar. 

*Les meves cançons preferides*: “Distant Past”, “Regret”, “Spring / Sun / Winter / Dread”, “No Reptiles”, per dir-ne només quatre

### 9

<img class="pImageFull" src="https://40.media.tumblr.com/49ad80599c11fa2a7e181ba983fb7273/tumblr_o13layGYpA1u00ofno2_1280.png">


### AT.LONG.LAST.A$AP
El segon àlbum d’estudi d’A$AP Rocky també me’l vaig deixar de comentar i ara el reprenc després d’estar-hi uns dies obsessionat. *AT.LONG.LAST.A$AP* pren un plantejament més experimental que l’anterior àlbum, *LONG.LIVE.A$AP*, introduint instrumentals psicodèlics, intoxicats i més eteris. I tot i que Rocky continua demostrant que té molt bona oïda per als beats, no tots són igual d’interessants. Líricament i a nivell de flow continua sent sòlid i versàtil, però això no és suficient en el seu cas, ja ho sabem — Rocky és Rocky quan pot lluir la seva personalitat i carisma sobre un beat atractiu i captivador, i malauradament a *AT.LONG.LAST.A$AP* no ho trobem tant com m’hauria agradat. Quan les dues coses es troben, però, fan les millors cançons que li hem sentit al raper fins aleshores: “Holy Ghost”, “Canal St.” o “Excuse Me” són excel·lents. Una llàstima que no aconseguís allargar-ho durant la més d’una hora que dura el projecte.

*Les meves cançons preferides*: “Holy Ghost”, “Canal St.”, “L$D”, “Excuse Me”, “Electric Body”

### 7

<img id="splashFade" src="http://i.imgur.com/kCFBJdm.jpg">