+++
date = "2017-10-18T18:40:37+00:00"
draft = false
tags = ["música"]
title = "Beautiful Trauma"
+++
Hi havia una època en què tothom (i.e. totes les _popstars_, l’única població interessant del planeta ‘Terra’) feia pop-rock. I la majoria el feia amb Max Martin (i Shellback i Dr. Luke, en funció de com d’_edgy_ o conservadors volien ser). Aquesta època va passar i ara, dues o tres més tard, tenim Miley Cyrus fent folk-pop, Demi Lovato demostrant les seves dots per l’R&B, Kelly Clarkson recurrent al soul i a la balada pop de tota la vida, Katy Perry barrejant R&B amb dance-pop retro, etc. P!nk no és una excepció i, tot i ser la més reticent a abandonar el subgènere que li va donar èxits com “So What”, al seu nou disc fa el pas que totes les seves contemporànies porten un parell d’anys fent.

<!-- more -->

_Beautiful Trauma_ amaga una mica el caràcter _rock-and-roll_ de l’artista nord-americana (tot i que Amèrica és precisament on té menys èxit; les seves xifres a Europa i, sobretot, Austràlia són espectaculars) i hi afegeix una mica de pop contemporani, el _dancey_ folk de l’últim disc de Kesha i Lady Gaga, les balades genèriques i Jack Antonoff, que produeix i co-escriu dos dels millors talls de l’àlbum (“[Beautiful Trauma”](http://enricllonch.com/post/165894357189/track-review-beautiful-trauma) i la introspectiva “Better Life”). La barreja és, per variar, força irregular i inconsistent, però té un grapat de _hits_ notables i els _misses_ són fàcilment obviables. 

La satisfacció ve a través de “What Abous Us”, el _lead_ del disc, “Revenge” (una cançó de Ryan Lewis sense Macklemore, i amb Eminem repetint “you’re a whore” desafinant), “Whatever You Do”, “Secrets” i les ja mencionades cançons d’Antonoff. “Barbies” és la balada més competent i emotiva del disc, i altres talls més genèrics com “Where We Go”, “For Now” o “I Am Here” funcionen si ens quedem curts amb les set anteriors. La resta és oblidable i s’allunya de les arrels musicals de P!nk o del seu caràcter com a creadora de hits — és _album material_ en el pitjor sentit de l’expressió, per molt previsible que sigui.

Amb _Beautiful Trauma_ P!nk no ha volgut reinventar res: ha agafat els mateixos productors de sempre, algun dels noms de moda, i ha intentat mantenir l’essència adaptant-se alhora a les tendències del pop del moment. L’exercici és interessant teòricament, però no gaire estimulant a la pràctica. Ara, com a diversió exagerada, funciona.

### 6+