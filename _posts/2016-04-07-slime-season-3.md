---
date: "2016-04-07T11:26:01+00:00"
draft: false
tags: ["música"]
title: "Slime Season 3"
---
Si ens haguessin dit fa dos anys que Young Thug estaria a la millor cançó del proper disc de Kanye i que fins i tot posaria la seva música davant d'un Madison Square ple a rebentar, ningú s'ho hauria cregut. És un fet: el que en algun moment va ser una còpia sense personalitat de Lil Wayne s’ha convertit en una sensació de masses gràcies a la seva personalitat captivadora, una bona selecció de beats i, sobretot, la seva veu melòdica, flexible i sorprenent. *Slime Season 3* és el nou mixtape comercial de Thugger, l'última entrega de la trilogia —tetralogia si comptem *I’m Up*— que l’ha portat a l’èxit.

<!-- more -->

A *Slime Season 3*, un projecte de vuit cançons que no dura més de mitja hora, Young Thug passa pàgina però ho fa traient pit del que ha aconseguit (per variar): la primera cançó, “With Them“, és una cançó típica de Young Thug però amb *punchlines* més enginyoses del que és habitual i un beat espectacular de Make Will. Fórmula que també segueixen “Memo” i “Digits”, dues cançons produïdes per London On Da Track —coprotagonista de *SS3*— i que s’afegeixen directament a la llista de millors composicions del raper. És un inici trepidant al que s'hi afegeix l’infecciós himne “Slime Shit“, on hi ha les úniques *features* de tot el mixtape, prou decents. El ritme del projecte baixa notablement amb la balada romàntica —hilarant però cursi i dolça— “Worth It”, dedicada a l'actual nòvia de Young Thug. Després d'aquesta, “Tatoos” i “Problem” no aconsegueixen remuntar el mixtape i demostren que la fórmula del d'Atlanta pot funcionar molt bé però també regular, sobretot quan es repeteixen idees un cop rere un altre.

Young Thug va anunciar l’esperadíssim *Slime Season 3* enterrant-lo: va organitzar un funeral pels carrers d’Atlanta el mateix dia que deia quin dia sortia. El mixtape està a iTunes, streaming, webs de descàrrega gratuïta, a tot arreu, i pràcticament a tots els llocs hi ha una menció al seu proper projecte: el debut oficial en forma d'àlbum titulat *Hy!£UN35* (es llegeix “Hitunes”). És cert que la millor cosa de Young Thug ara mateix és pensar fins a on pot arribar; la creativitat i energia que transmet deixen entreveure alguna cosa més a part de rapejar sobre beats trap de London; la seva veu característica, les seves idees inintel·ligibles però increïblement melodioses, la seva confiança en ell mateix ens fan pensar que el que hem escoltat fins ara és només l'escalfament, és el raper posant-se al nivell dels oients i dient “Volíeu això? Doncs aquí ho teniu”. Probablement *Hy!£UN35* no complirà les expectatives que almenys jo tinc, però, en el fons, tampoc li cal: la trilogia Slime Season s'aguanta per si sola, i la seva tercera part n'és el punt i final que necessitàvem.

### 7

<img id="splashFade" src="https://40.media.tumblr.com/ed4925f483580460a8d5978bec1d0a81/tumblr_o59lo6F41J1u00ofno1_1280.jpg">