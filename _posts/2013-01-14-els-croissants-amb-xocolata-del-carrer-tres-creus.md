---
date: "2013-01-14T23:00:00+00:00"
draft: false
tags: ["lectura"]
title: "Els croissants amb xocolata del carrer Tres Creus"
---
Des del setembre, crec recordar, hi ha una botiga anomenada ['Croissants de Paris'][1] al Carrer Tres Creus de la meva i fantàstica població, Sabadell. Fa unes setmanes hi vaig anar per provar aquests croissants que tan famosos s'han fet a Terrassa (sí, la botiga és originària de Terrassa, *ecucs*). Vaig demanar un croissant de xocolata i em van donar una cosa que en tenia dues, de xocolates: blanca i negra. Però em va encantar ja que estava acabat de fer, o almenys a jutjar per la temperatura, i era realment bo.

Però després d'aquella experiència hi he anat altres dies i en cap d'aquestes ocasions han tornat a tenir els croissants de 'dues xocolates' (com li dic jo) - suposo que es deuen acabar, suposo. La venedora em va dir que podia obrir (literalment, per la meitat de forma horitzontal) un croissant normal, dels de mantega, i posar-li xocolata. "Quan?" vaig dir. "T'ho faig a l'instant". "Quant?" "1 euro amb 40". Doncs sí, provem-ho. El que fan és obrir un croissant normal i posar-li una espècie de xocolata desfeta - i no Nocilla - entre mig. El resultat: Oh. Déu meu. La xocolata és bona. La massa és bona. Tot calent. Mmmmm. Avui hi he anat i ja no he dit "Que teniu croissants de xocolata?" esperant que em responguessin "No, però si vols et podem obrir un de normal i posar-t'hi xocolata fosa", sinó que directament li he demanat, aprofitant-me de la bona fe (i confiança, tot sigui dit) de la dependenta. Us ho recomano. Proveu-ho.

 [1]: https://foursquare.com/v/croissants-de-paris/50ae3808e4b04c937a500e93