---
date: "2013-03-14T21:09:00+00:00"
draft: false
tags: ["lectura"]
title: "El meu bookmarking flow"
---
Mentre sona aquesta cançó de Daft Punk me n'adono que encara no sé com viuré sense Google Reader. Potser sona molt dramàtic, però és realment un problema per mi. Però avui vull parlar d'un tema molt interessant i que tenia pendent des de fa molt temps. Aquest tema és el meu flux de marcadors, articles per llegir i notes. És a dir, com aconsegueixo marcar quins articles voldré llegir més tard, on guardo les notes ràpides i tota la pesca.

Per començar cal dir que aquest mètode és el que em serveix a mi després de provar-ne molts d'altres i segurament no és ideal per a tothom. Tot té un centre: Google Reader. Estic subscrit a uns 50 mitjans classificats en tres carpetes: Tech, Read, Design. Les de tecnologia són pel dia a dia, com les publicacions de disseny, i a Read tinc aquells blogs i webs que segueixo sempre. La majoria dels articles que publiquen passen directament a Pocket mitjançant l'extensió que tenen a Chrome. Des de la mateixa interfície de Reader els pots marcar.

Però quan els envio a Pocket no només els envio allà sinó que també passen a Evernote. Tinc una recepta a IFTTT que envia tots els articles afegits a Pocket a Evernote. D'aquesta manera van a parar a una llibreta anomenada 'Inbox'. Un cop cada cert temps ordeno aquests articles al seu lloc corresponent.

Imaginem que uns dies després llegeixo l'article en qüestió a Pocket i ja està. Me n'oblido i la vida continua. Però després resulta que vull recuperar un article que vaig llegir fa X mesos. Doncs el busco a Evernote. I a més, a Evernote també afegeixo totes aquelles notes ràpides que en un futur m'interessaran. No sabeu la satisfacció que suposa voler recordar un contingut, buscar-ho a Evernote i trobar-ho a la primera.

Reader > Pocket > IFTTT > Evernote