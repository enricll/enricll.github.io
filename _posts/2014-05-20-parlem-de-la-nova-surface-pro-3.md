---
date: "2014-05-20T17:33:00+00:00"
draft: false
tags: ["tecnologia"]
title: "Parlem de la nova Surface Pro 3"
---
Avui Microsoft ha anunciat la nova [Surface Pro 3](http://www.theverge.com/2014/5/20/5734102/surface-pro-3-features-pricing-announcement). El resum és que és una versió més potent, més lleugera i millor en general que la Pro 2. Però si alguna cosa m'ha agradat de la conferència d'avui és que no han parlat d'una Surface RT 3 ni tampoc d'una Surface Mini. 

[Mary Jo Foley explica](http://www.zdnet.com/what-microsoft-didnt-announce-today-an-arm-based-surface-minid-7000029664/) que aquesta versió reduïda, de plataforma ARM i amb Windows RT, hauria estat retardada. Les causes serien la propera versió de Windows (que serà compatible amb els dos tipus de dispositius i no caldrà tenir dos sistemes operatius diferents) i l'abundància de tauletes de 8 polzades amb Windows 8 al mercat. Que no estiguin disponibles encara les versions tàctils d'Office també hi ha influït.

Em sembla fantàstica l'estratègia de Microsoft, si és així. La Pro 3 és l'única Surface que hauria d'existir, de la mateixa manera que Windows 8 Pro és l'únic Windows per PCs que hauria d'existir. 
