---
date = "2015-11-10T09:59:42+00:00"
draft = false
tags = ["música"]
title = "In G.O.O.D. We Trust"
---
Ahir es va anunciar que Pusha T seria el nou president de G.O.O.D. Music, i no sé exactament per què però em va alegrar el dia. 

<!-- more -->

El raper és un dels MCs més infravalorats dels últims anys: les seves lletres i la seva forma de rapejar són úniques. La millor cosa que té Pusha T, però, és que malgrat tenir una carrera exitosa —el seu àlbum debut va ser aclamat per la crítica i va sortir com a número 4 a Billboard—, Pusha ha continuat lligat als carrers, descobrint nous talents, sabent què es porta. La seva relació amb Kanye l'ha posat a l'aparador del hip hop comercial amb la seva col·laboració a “Runaway”, una de les millors cançons de *My Beautiful Dark Twisted Fantasy* i probablement de tota la discografia de Kanye. El mateix Yeezy el va signar per la seva discogràfica G.O.O.D. Music, dins de Def Jam, i des de la seva estrena *My Name Is My Name*[^1] ha seguit preparant el seu segon àlbum *King Push*.

Pusha T és, doncs, la persona ideal per ser el president de G.O.O.D. Music. Aquesta discogràfica ha tingut des de la seva fundació al 2008 grans noms: Consequence, Common, GLC, Q-Tip, Big Sean, Malik Yusef, John Legend... Tot i això, els projectes que han tret aquests artistes han estat més aviat escassos i poc destacables. Des de fora és fàcil veure-hi falta d'organització i de promoció. L'últim exemple d'això és [l'EP de Kacy Hill *Bloo*](https://itunes.apple.com/us/album/bloo-ep/id1041053859). El debut d'aquesta artista que recentment ha destacat per la seva preciosa col·laboració a la cançó “90210” de Travis Scott ha passat pràcticament 
desapercebut pels mitjans per culpa de la falta d'entitat que té G.O.O.D. Music com a marca. 

La meva ment que ho organitza i estructura tot vol una web bonica amb els noms dels artistes, un Twitter que promocioni, col·laboracions amb DONDA i la col·lecció de roba de Yeezy... Pusha ha de revolucionar per dins i per fora una marca pràcticament inexistent. Ha de fer el que a Toronto han sabut fer amb OVO: artistes cohesionats, productors treballant i col·laborant entre ells, promoció  adaptada a Internet i els virals, un programa de ràdio a Beats 1 (un equivalent a Tidal o un altre format), i finalment sensació de marca, que torni a ser guai — això es fa amb samarretes, gorres, concerts de la discogràfica, un mixtape/àlbum col·laboratiu com *Cruel Summer 2*, entrevistes als mitjans, un vídeo atractiu... Hi ha tantes coses per fer i molt poc fet. I el millor de tot és que Pusha ho sap. A l'[entrevista de Billboard](http://www.billboard.com/articles/news/6753076/pusha-t-president-good-music-exclusive) se'l veu confiat, sap per què l'han posat com a president, sap que fins ara no s'ha fet res i que ell ho haurà de fer pràcticament tot perquè Kanye no té temps. *In Pusha We Trust*. 

[^1]: No l'havia escoltat seriosament fins ara i m'està flipant. La producció, les lletres... per què no ho havia fet abans?