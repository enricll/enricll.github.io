---
date: "2014-04-02T18:54:00+00:00"
draft: false
tags: ["meta"]
title: "La Zona"
---
Aquest dimarts 1 d'abril del 2014 vam llançar [La Zona](http://www.lazona.cat), una nova pàgina web. Com que a mi m'agrada això d'explicar les coses i ser clar, volia donar una mica d'*insight* que no teniu a [l'article de benvinguda que vaig publicar](http://lazona.cat/2014/04/benvinguts-a-la-zona).

**Què és La Zona?** És una nova web de videojocs i cultura digital en llengua catalana. 

**Per què llenceu La Zona?** Després de molts mesos parlant amb molts sectors de la comunitat catalana de videojocs a la xarxa (des de la gent dels fòrums, fins als youtubers, passant pels *gamers* i punt), vaig arribar a la conclusió que si alguna cosa havia de funcionar en aquest panorama havia de ser un projecte com La Zona. Potser algú, d'aquí a uns anys, trobarà alguna forma diferent de fer-ho, però aquesta és la que hem trobat nosaltres: notícies, anàlisis, vídeos, comunitat.

**Qui sou els de La Zona?** Jo en sóc l'Editor en cap, el que ho porto, bàsicament; però tinc un equip espectacular i en constant expansió: Oriol Roca, Marc Nualart, Pol Miranda, Aniol Gàmiz, Eduard Solà, Pol Jaumira (Inugos), Nil de Vicente, Jordi Martínez, en Felip de Gaming.cat i més!

**Què teniu pensat?** Ara mateix estem en fase beta. Sé que queda molt *entrepierneur* però és la veritat. Volem ser una web en constant evolució. Som sincers: és una idea en prototip que hem d'anar perfilant, i ho farem amb la resposta dels usuaris. Volem parlar dels temes que interessen a la gent. Volem ensenyar el que la gent vol veure, i pensar què volen veure per anar un pas endavant. Volem fer un podcast de videojocs com mai s'ha fet en català (i no és conya). Volem fer anàlisis de videojocs com mai s'ha fet —altra vegada— en català, amb notes, un bon disseny i textos treballats. Volem oferir informació breu però precisa, legal, concisa i enriquidora per al lector. Volem fer vídeos. Volem fer pinya. Volem ajudar i ser ajudats. Tenim un termini curt per portar-ho a terme: 6 mesos. I després passarem revisió. I si no, a la recuperació de setembre.

Doncs res. Espero que us agradi molt la web, que [la seguiu per tot arreu](http://www.lazona.cat/contacte) i que, com sempre, ens serveixi per aprendre una mica a tots plegats sobre els videojocs. 

----------------------------

*Disclaimer*: He volgut compartir a Twitter aquest article. Vaig dir que me n'anava d'allà. És cert. No hi he tornat a entrar. Però crec que és de transparència i honestedat cap a vosaltres que sapigueu això, i el cert és que poca gent segueix aquest blog. Tumblr, per sort, té un botó que ho publica automàticament a Twitter. Així ho he fet.

*Disclaimer*: Vull aclarir que el llançament de La Zona no té res a veure amb [la meva sortida de Paella de la setmana passada](http://enricllonch.com/post/80909563403/tot-te-un-final). Són dos fets que han coincidit en el temps però no tenen relació entre ells.
