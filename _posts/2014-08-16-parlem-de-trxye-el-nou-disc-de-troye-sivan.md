---
date = "2014-08-16T17:05:00+00:00"
draft = false
tags = ["música"]
title = "Parlem de \"Trxye\", el nou disc de Troye Sivan"
---
El primer EP de Troye Sivan [^1] ja es pot escoltar a Spotify i comprar a iTunes. Com que m'havia agradat la primera cançó del disc —la va llançar fa unes setmanes i fins i tot la vaig afegir a [la meva llista de cançons que em molen](http://enricllonch.com/post/94055052088/les-20-cancons-que-em-molen-mes)—, vaig donar-li una oportunitat i he pensat que en podria escriure alguna cosa aquí.

<!-- more -->

*Trxye*, el nom de l'àlbum —es pronuncia per lletres i no com una paraula sencera—, té cinc cançons: *Happy Little Pill* (la primera cançó que es va publicar), *Touch*, *Fun*, *Gasoline* i una versió nova de *The Fault in Our Stars*, una cançó que ja va fer fa mesos i que ara recupera en aquest EP.

En general podem dir que la meva principal crítica, i queixa, és la poca importància que li dóna a la seva veu. M'agrada com canta, tant a nivell tècnic com a nivell artístic, per dir-ho d'una manera; però les cançons fugen de l'estil més proper i ho envolten amb una parafernàlia electroacústica que fa més mal que bé. En aquest sentit hi ha la cançó *Fun*, que no deixa de ser una melodia típicament pop digitalment maquillada, i el resultat seria millor si la simple essència, encara que es pogués confondre amb One Direction.

*Gasoline* és un bon punt entremig i, segurament, la segona millor cançó del disc, després de *Happy Little Pill*, que a mi em va agradar molt i continuo escoltant amb moltíssimes ganes. *Touch* és molt fluixeta i la versió nova de *The Fault in Our Stars* no destrossa la gràcia de l'original però altra vegada ho embaluma amb elements superflus.

Resumint, no aprova i s'aguanta per un bon *single* i el nom a la portada, que ja m'agradaria a mi.

### Llegeix també: [La primera vegada que he volgut eliminar un article aquí](http://enricllonch.com/post/95104932984/la-primera-vegada-que-he-volgut-eliminar-un-article)

[^1]: Sí, és [el youtuber](http://en.wikipedia.org/wiki/Troye_Sivan). I sí, l'admiro i m'agrada com a persona i personalitat.