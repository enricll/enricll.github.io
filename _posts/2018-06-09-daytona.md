+++
date = "2018-06-09T10:07:54+00:00"
draft = false
tags = ["música"]
title = "DAYTONA"
+++
Pusha T representa artísticament el que a molts ens agradaria ser. No parlo de grans traficants de droga, sinó de com amb els anys ha anat perfeccionant i polint el seu do: el rap. El que per altres artistes seria encaixonar-se i reduir cada vegada més el seu impacte, Pusha ho ha convertit en una autèntica arma de destrucció que té, en _Daytona_, el seu clímax.<!-- more -->

Però com hem arribat aquí? L’actual president de G.O.O.D. Music —el segell discogràfic fundat per Kanye West a principis de la dècada passada— va tenir una primera etapa d’èxit massiu amb el seu germà dins del duo Clipse. Pel seu debut en solitari (_Fear of God II: Let Us Pray_) va recuperar alguns dels col·laboradors habituals de la seva anterior etapa, entre d’ells Pharrell Williams i els seus Neptunes. El disc, farcit de features comercials i venut com a EP tot i ser de tres quarts d’hora, va donar pas dos anys més tard a _My Name Is My Name_, un àlbum minimalista en essència, amb diverses de les millors cançons hip-hop de l’any i de la dècada (“Numbers On The Boards”, “King Push”, “Nosetalgia”) però que no acabava de tenir la precisió de làser per la qual destaca el lirisme de Pusha T. Tornen a passar dos anys i treu _King Push – Darkest Before Dawn: The Prelude_, el que era fins ara el meu [àlbum preferit d’ell](http://enricllonch.com/post/135794617229/darkest-before-dawn). També el va vendre d’una manera estranya, com a tast del que podríem escoltar més tard a l’esperat _King Push_, però realment era un disc independent amb més encerts que desfetes, i que suposava una consolidació de l’estil idiosincràtic de _My Name_. La col·laboració amb Jay Z “Drug Dealers Anonymous”, l’any següent, confirmaria les expectatives: Pusha estava a punt de treure un dels seus projectes més ambiciosos i calmadament agressius… Però _King Push_ no va arribar. Ens vam oblidar una mica d’ell fins que Kanye fa uns mesos va anunciar que trauria 5 àlbums, en 5 setmanes, tots (co)produïts per ells. El primer? _Daytona_ de Pusha T, amb portada del lavabo ple de drogues de Whitney Houston inclosa.

El resultat és magnífic, una autèntica celebració de tot el que fa Pusha una de les veus més intel·ligents del panorama hip-hop actual. Sobre la producció melòdica, plena de samples de Kanye, Pusha enuncia línia rere línia, cada una atapeïda de jocs de paraules, referències i una mala baba que sovint acompanya del seu ja icònic “Yugh!” (o “YUGGHCK”, com va explicar a [Reddit](https://www.reddit.com/r/hiphopheads/comments/3x90x3/i_am_pusha_t_ask_me_anything_4pm_est_today/cy2l10s/) un cop). Òbviament el disc està també ple de _coke rap_, el subgènere en què l’han categoritzat per les seves recurrents referències al món de les drogues i del tràfic. És, també, estúpid: Pusha és qui és, i no canviarà el seu passat (o el passat del seu personatge) per rapejar d’altres temes que no sent. Els seus discs, i _Daytona_ el que més, són tant autèntics que mentre els escoltes t’hi pots sentir reflectit — no perquè t’hi identifiquis, sinó perquè t’imagines que ets ell. L’honestedat es veu reflectida en cada línia, creant una imatge vívida i precisa de situacions allunyades per molts de nosaltres. Ja sigui rapejant de restaurants de luxe o de l’assassinat injust del seu _tour manager_, Pusha et fa sentir cada batec, amb un beat i un rap. I si això no és l’essència de l’essència...

Amb _Daytona_ Pusha consolida més que un so: una persona. Gorres de MAGA a part, beefs amb cantant-rapers a part, portades provocadores a part, _Daytona_ és una oda al bon gust (pel mal gust), una demostració de com anys i anys perfeccionant un art es pot reflectir en un cos de treball breu, concís i que et deixa amb ganes de més. No hi ha cap cançó que s’acosti a la imaginació futurista de “Numbers On The Board”, és cert, però com a volum, com a referent, _Daytona_ és insuperable.

* * *

Les meves cançons preferides: “If You Know You Know”, “The Games We Play”, “Come Back Baby”, “What Would Meek Do?”

### 9+

<img id="splashFade" src="http://i.imgur.com/lq865uP.jpg">