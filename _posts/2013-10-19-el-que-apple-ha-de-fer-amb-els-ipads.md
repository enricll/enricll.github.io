+++
date = "2013-10-19T21:03:00+00:00"
draft = false
tags = ["lectura", "iPad", "Apple"]
title = "El que Apple ha de fer amb els iPads"
+++
Actualment hi ha tres models a la venda d'iPads, de la mateixa manera que també hi ha (o hi haurà en el cas d'alguns països) tres iPhones a la venda: el 5s, el 5c i el 4s. Apple actualment té a la venda a l'Apple Store espanyola tres models d'iPad: el mini, que comença als 329 €; l'iPad 2, des de 399 €; i finalment l'iPad amb pantalla Retina de quarta generació, des de 499 €. Si apliquem la mateixa estratègia dels nous iPhones a la línia d'iPad ens quedaria una cosa com aquesta [^1]

- iPad S — 499 €
- iPad C — 399 €
- iPad mini S — 329 €
- iPad mini C — 229 €

Aquesta teoria, que també explica en [Brent Caswell](http://brentcas.com/thoughts/2013/10/12/an-ipad-for-everyone), és difícil que es converteixi en una realitat ja que té diverses conseqüències difícils d'assumir en la línia d'iPad. Però també té part de lògica:

1. El model actual de l'iPad 2 quedaria substituït per un iPad renovat sense pantalla Retina, processador actualitzat (A6X que porta actualment el Retina de quarta generació) i el disseny renovat en tres colors: negre-gris, daurat i blanc.[^2]

2. El model *top* de la línia d'iPad comptaria amb les bases actuals del model de 2013 però se n'afegirien de noves per justificar-ne la compra, com ja hem vist a l'iPhone 5s. Aquest iPad S tindria pantalla Retina de 9,8 polzades, processador A7X millorat, arquitectura interna de 64 bits, sensor d'empremtes dactilars Touch ID, iOS 7 de sèrie, tres nous colors en un cos molt més compacte i prim i càmera de 8 megapíxels.

3. I després tindríem dos models diferents de l'iPad mini. La pantalla Retina que seria la gran novetat. Competiria directament amb el nou Nexus 7 de Google i a un preu de 329 euros podria mantenir marges. Internament podríem trobar processador A7, mateixos acabats que l'any passat i iOS 7. Seria un canvi com el que va tenir l'iPad de 10 polzades de la segona a la tercera generació.

4. Per acabar, tindríem el més dubtós dels quatre, tot i que [un *report* de 9to5Mac](http://9to5mac.com/2013/07/31/apple-has-a6-based-ipad-mini-without-retina-display-in-the-works/) deia que Apple estava provant un dispositiu així, per tant té més coherència que l'iPad "C". Seria igual que l'iPad mini actual però amb iOS 7 de sèrie, processador A6 i a un preu de 229 euros podria acabar de trencar el mercat de les tauletes Android on el preu és l'única raó de compra actualment.

Tindria una certa lògica tot plegat, i hi ha indicis que aquesta estratègia (o una part) es destaparà a l'esdeveniment del proper dimarts 22 d'octubre a San Francisco. 

[^1]: Els noms són ficticis i tenen com a "font" altra vegada el que ha passat amb l'iPhone 5c i 5s.

[^2]: He fet un parell de canvis a l'article original. Per una banda especifico que la càmera de l'iPad "S" hauria de ser de 8 megapíxels, com la de l'iPhone 5/5c/5s, i per l'altra he retocat lleugerament els processadors que tindrà cada iPad. Els dos de 9,8 polzades tindrien A7X i A6X, mentre que els minis tindrien A7 i A6. *It makes sense*