+++
date = "2017-06-05T15:34:37+00:00"
draft = false
tags = ["música"]
title = "All Your Fault: Pt. 1"
+++
<!-- more -->

Bebe Rexha encara necessita presentació però realment no hauria de necessitar-ne. La nord-americana porta anys al circuit pop, construint èxits per altres (‘The Monster’ d’Eminem amb Rihanna va ser un dels seus primers *highlights*) i cantant èxits d’altres (des del millennial ‘Me, Myself & I’ de G-Eazy fins a les col·laboracions electròniques de ‘Hey Mama’ o ‘In The Name of Love’). El seu èxit com a artista en solitari ha estat moderat, sent la tropical ‘I Got You’ el seu màxim *hit*. És una de les cançons que apareixen a *All Your Fault: Pt. 1*, un EP de sis cançons que com diu el seu nom és la primera meitat d’un àlbum que properament completarà. Durant els gairebé 20 minuts que dura *Pt. 1* Rexha demostra, millor que a cap altre projecte, les seves habilitats com a compositora. La seva veu, més que correcta quan no està sucada en autotune i efectes, pot recordar en comptades ocasions a la sensualitat de Tove Lo, però la majoria de cops és estrident, característica i decidida. La qualitat de les cançons es manté d’una a l’altra, però les qualitats de cada una van variant: no n’hi ha cap de perfecta de principi a final, però l’habilitat de Bebe Rexha per escriure bones cançons pop es manifesta a vegades a les tornades, a vegades als bridges i a vegades amb els instrumentals que escolleix. Tot plegat ho completa amb un parell de features del sector a què intenta apel·lar: G-Eazy per una banda (sense més) i Ty Dolla $ign per una altra (fregant el sense més, però més divertit que el raper blanc). I ja està, perquè *Pt. 1* és un camí a mig fer, una carta de presentació a la carrera de Rexha post-‘Me, Myself & I’ que sembla que ha alienat alguns fans dels inicis i que no ha acabat de funcionar per al públic general. Tot i això, *All Your Fault: Pt. 1* és un EP de pop sòlid apreciable.

### 8