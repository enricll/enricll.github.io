---
date: "2017-10-28T12:34:41+00:00"
draft: false
tags: ["música"]
title: "Ivy To Roses"
---
<!-- more -->

Parlem un moment de Mabel. Va néixer fa 20 anys i escaig a Màlaga, es va criar a Estocolm i des de fa un temps viu a Londres. Allà és des d’on va començar la seva carrera musical, amb el _lead single_ “[Know Me Better](https://www.youtube.com/watch?v=X5b8U3FyfmI)”, co-escrit amb Joel Pott (que també ha treballat extensament amb Shura). Des d’aleshores Mabel ha seguit traient música en forma d’altres singles, remixos, un EP a principis d’aquest any i ara un mixtape que recupera el seu gran èxit “[Finders Keepers](https://www.youtube.com/watch?v=O3TDhPVx1Do)” i l’envolta de sis noves cançons, un remix i una cover del “Passionfruit” de Drake. Complicat? Una mica. Però alhora també perfecte. [_Ivy To Roses_](https://open.spotify.com/album/5VOXi2I97fMXPkFvmeb0eJ) és la carta de presentació ideal de Mabel, una _popstar_ à la britànica, de les que semblen guais sense haver-s’hi d’esforçar, que barreja R&B clàssic amb dancehall en una mateixa cinta sense despentinar-se. La seva sensibilitat melòdica, la seva veu emocional quan cal però sòlida de principi a final, transpiren especialment _Ivy To Roses_, el seu projecte més llarg fins ara, però sens dubte el més imprescindible. Mabel era una promesa fa un parell d’anys, i amb el nou mixtape pretén estripar l’etiqueta per posar-se’n una altra de més ambiciosa: estrella. Una part la té guanyada: ja sona com una d’elles.

### 8