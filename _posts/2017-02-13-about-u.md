---
date: "2017-02-13T23:06:19+00:00"
draft: false
tags: ["música"]
title: "about u"
---
El pop és el gènere amb més visibilitat queer ara mateix. M’és fàcil recomanar àlbums dels darrers anys fets per artistes queer: el debut de Years & Years, el de Troye Sivan, els últims de Tegan and Sara, l’excel·lent estrena de Shura amb *Nothing’s Real*, fins i tot, i en certa mesura, els discs de Frank Ocean i el de Kaytranada (alguna cosa hi ha de pop allà). *about u*, el primer disc del trio de Los Angeles MUNA, s’afegeix a aquesta llista.

<!-- more -->

En molts sentits, la proposta de MUNA no és gaire innovadora. Autodefinida com “dark pop”, la seva música barreja elements presents en artistes dels darrers anys, des de HAIM fins a la mateixa Shura, passant per Banks i altres noms que abunden a les playlists *cools* d’Spotify. Tot i així, MUNA aconsegueixen crear una col·lecció de cançons cohesiva, amb els seus moments diversos i els seus canvis d’estat d’ànim (la brillantor de “I Know A Place” contrasta amb la foscor d’”After”, i la felicitat de “Loudspeaker” amb la tristesa de “If U Love Me Now”). La cantant del grup fa que lliguin més amb les seves actuacions vocals un pèl peculiars que a més d’un poden semblar cridaneres perquè sí, però que sovint afegeixen a l’estètica indie del grup. La producció, per la seva banda, sona prou convincent i treballada, tot i que no sempre acaba de lluir com hauria en el mixing, tenint en compte les característiques del pop que fa MUNA.

En conjunt, *about u* no reinventa res ni sorprèn per la seva imaginació desbordada, però és un disc sòlid de principi a final, amb un bon grapat de grans singles infecciosos, lletres poc poètiques però potser per això especialment directes (un dels grans singles era un “himne” per a la comunitat LGBTQ+), i sensibilitat pop en abundància.

### 8