---
date = "2014-07-16T18:46:00+00:00"
draft = false
tags = ["Windows Phone", "Microsoft"]
title = "Tres mesos amb Windows Phone 8.1"
---
<span class="pDropCap">W</span>indows Phone 8.1 arriba ara oficialment per a tots els consumidors, tot i que des de fa uns mesos ja es podia descarregar entrant en un programa de prova. La versió de fa uns mesos i la que s'ha llançat més recentment és, teòricament, la mateixa, però ara hi hauria d'haver millores en l'enllaç del mòbil amb el sistema operatiu, com millores a la bateria o correcció d'errors. 

Tot plegat em porta a parlar breument de la meva experiència amb Windows Phone 8.1 des del dia que es va fer accessible als registrats com a desenvolupadors, des del dia 14 d'abril. Han estat tres mesos utilitzant **cada dia** la plataforma, perquè després ens venguin *reviews* amb dos dies de prova [^1].

<!-- more -->

<p class="pQuote">Windows Phone 8.1 m'ha fet canviar algunes de les rutines diàries, però no me'n pendeixo</p>

Amb Windows Phone 8 (i abans), feia sempre un petit gest de dalt de la pantalla a uns centímetres més avall perquè aparegués l'indicador de la cobertura. Es va convertir en un tic: ho feia cada vegada que el telèfon carregava una pantalla, una web o el que fos; encara que estigués en WiFi i no en dades, feia aquell gest. Amb 8.1 aquest mateix gest fa baixar la barra de notificacions, que també mostra la cobertura i altres indicadors. Tot i que al principi em molestava molt ara ja m'hi he acostumat i faig menys vegades el gest.

Parlant de la barra de notificacions, un altre habitual és l'accés directe a la Configuració del telèfon. Hi entro tant que abans li tenia dedicada una live tile, però ara ja no em cal — quan agafo un mòbil sense 8.1 se'm fa molt estrany no poder anar-hi amb un simple gest i un *tap*. Són detalls petits que al dia a dia s'agraeixen.

Les notificacions com a tal van bé, però l'execució que n'ha fet Microsoft és bastant pèssima si mai heu provat les d'Android. Dic de Microsoft però també pot ser culpa dels desenvolupadors. Posaré un exemple: WhatsApp, tens notificacions (una per cada missatge que has rebut) de diferents contactes. Pots prémer el nom i la icona de WhatsApp per anar directament a l'aplicació, o bé els missatges individuals. Sovint les dues accions tenen el mateix resultat (fail). Posem que acabes de mirar aquella conversa però també les altres, on hi havien missatges nous. Tornes a la pantalla d'inici i la barra de notificacions continua tenint aquelles converses que ja has mirat però que ell es pensa que no perquè només has clicat a una. Doncs miri, genial.

<p class="pQuote">He acabat sense el fons a les live tiles ni les tres columnes d'aplicacions.</p>

Apunts a nivell estètic: a dia d'avui ja no tinc imatge de fons de les *live tiles*. Se'm feia massa difícil triar-ne un i he optat pels colors de tota la vida. Tampoc tinc les tres columnes de *tiles* perquè no m'agraden ni les necessito. Cortana només l'he utilitzat en molt comptades ocasions, i la majoria per mandra o per error quan toques sense voler el botó de cerca. 

I sobre les aplicacions de sèrie, en general totes han empitjorat en funcionalitat i, sobretot, en disseny. La de música és tot un exemple del desastre més absolut, tot i que han afegit (gràcies a Déu!) la ràdio FM que abans teníem i no sé per què ens van treure. No he utilitzat tampoc l'Storage Sense, però sí el Data Sense i la Battery Sense, que van bé sense ser res de l'altre món.

Així, per resumir i quedar-nos amb quatre coses positives: botó "All Settings", icones d'accions ràpides per bloquejar la rotació (entre d'altres), millores a la visualització del calendari, jocs separats del hub, filtres de contactes a People i canvis substancials a la visualització d'apps a la Store. Tot això bé, però encara hi ha moltes millores per fer.

<img id="splash" src="https://farm8.staticflickr.com/7406/12698756955_65c0c5e67c_h.jpg"/>

[^1]: Això meu no pretén ser una review, sinó simplement unes impressions personals