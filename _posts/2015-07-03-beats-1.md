---
date: "2015-07-03T15:41:20+00:00"
draft: false
tags: ["música"]
title: "Beats 1"
---
Com tothom, jo també estava molt interessat en Apple Music, el nou servei d'streaming. Tot i que ja sabíem més o menys com seria, tenia l'esperança que Apple ens sorprengués amb alguna funcionalitat especial que Spotify o Tidal que no tinguessin. Malauradament no ha estat així: Apple Music funciona molt bé (a iOS, a ordinador no tan bé), però no és res més del que ja esperàvem. Però conjuntament amb el llançament d'Apple Music també va néixer Beats 1, una emissora de ràdio 24/7 que em té obsessionat des del primer dia.

<!-- more -->

Beats 1 és una emissora de ràdio exclusiva d'Internet però no requereix una subscripció a Apple Music (10 dòlars al mes). Simplement entrant a l'aplicació de Música a iOS o a iTunes (Windows i OS X) ja la podem escoltar. El pilar de Beats 1 són els tres locutors més destacats: Zane Lowe, Ebro Arden i Julie Adenuga. Les sessions duren poques hores i estan intercalades per altres connexions amb punts territorials amb altres locutors. A part d'això també tenen diverses seccions com una on repassen els hits del moment o una on parlen dels llançaments més recents. Aquesta és la part fixa, mentre que hi ha una part que varia cada més: els shows d'artistes (Ellie Goulding, Elton John, Jaden Smith, St. Vincent, Pharrell Williams, etc. aquest mes).

La premissa de Beats 1 és posar bona música. Zane Lowe el primer dia va dir “Our genre is Great” i em sembla una definició genial. Durant tot el dia hi ha música de tot tipus, de tots els gèneres, i d'artistes molt diversos. Els locutors transmeten la seva passió per la música. Saben que el poder que tenen —Beats 1 s'emet a cent països diferents en directe— és immens, i es nota que en són conscients i el volen aprofitar per promocionar els artistes petits. No els tallen a mitja cançó perquè ja han cobert la quota, sinó que estan en igualtat de condicions que el clàssic de Dre de després. 

Tot i que el gènere de l'emissora és simplement posar bona música, els tres locutors tenen el seu propi estil de música, i de fer ràdio. Mentre Zane Lowe remixa coses en directe, utilitza molts efectes d'àudio, i posa des de rock fins a electrònica, Ebro fa un repàs dels barris de Nova York amb el hip hop de fa vint anys i el que acaba de sortir avui, per després anar-se'n molt més lluny per posar una mica de dembow i música jamaicana. Transmeten seguretat: allò que passa per les seves mans és bona música, t'agradi el gènere o no, l'entenguis o no. 

És curiós que en ple 2015 em fascini més una ràdio que un servei d'streaming, però és que en la naturalesa del format de ràdio rau la gràcia: persones en què confies que et recomanen música, que no puguis passar de cançó (et fa donar una oportunitat a qualsevol cosa, la qual cosa a Spotify no em passa) i la immediatesa del que sona. L'únic punt negatiu de Beats 1 és que posen versions “clean” de les cançons.

Així doncs, què faré finalment després d'haver provat Apple Music i Beats 1? Em quedaré amb la subscripció a Spotify Premium que he tingut fins ara, intentaré continuar escoltant Beats 1 des de l'ordinador (iTunes... però és que l'aplicació d'Apple Music a Android no arribarà fins a la tardor) i tindré en compte Tidal i Apple Music per possibles exclusives temporals.

<img id="splash" src="https://40.media.tumblr.com/ba3e55b548166f131fb0870f8cfa4270/tumblr_nqx71utS9S1u00ofno1_1280.png"/> 