+++
date = "2015-11-14T18:08:37+00:00"
draft = false
tags = ["música"]
title = "Delirium"
+++
Hi ha unes declaracions que s'han repetit aquest any en diverses ocasions: són les d'un artista avisant que el seu proper àlbum canviarà lleugerament de gènere, que serà “el més diferent i el més gran” fins ara. Ellie Goulding n'és un exemple, i és que després de l'èxit indubtable de “Love Me Like You Do” —per mi un dels millors *hits* que ens ha donat el 2015— estava clar que la britànica aniria cap al camí del pop més directe i comercial amb el seu tercer àlbum d'estudi, *Delirium*.

<!-- more -->

Per a aquest nou projecte Goulding ha comptat amb l'ajuda de Max Martin, productor suec que tinc la sensació que surt a pràcticament tots els articles que escric últimament — i és justament perquè està a pràcticament tots els àlbums que comento últimament, des de *Beauty Behind The Madness* de The Weeknd fins a *Revival* de Selena Gomez. A *Delirium* Max Martin hi té encara més presència, i quan no surt ell co-escrivint i produint una cançó surten altres artistes igualment exitosos com Greg Kurstin, Peter Svensson o Ryan Tedder. 
Ellie Goulding està treballant amb els compositors i productors més ben valorats de la indústria del pop de masses i això es veu reflectit ens els quasi 80 minuts de durada del disc Deluxe. 

La seva veu característica s'adapta com pot als instrumentals de *Delirium*, que barregen l'electropop amb el synthpop de moda — hi ha algunes peces que ben bé podrien estar a l'*Emotion* de Carly Rae Jepsen o al *1989* de Taylor Swift. Els baixos addictius, les melodies enganxoses de les guitarres i la percussió èpica li proporcionen una llarga llista d'èxits llestos per entrar a la llista Billboard dels propers mesos, però a la vegada treuen personalitat musical a *Delirium* — el disc mai sona com un recopilatori de cançons d'altres amb la veu de Goulding, però tampoc com el disc que Goulding hauria volgut fer de principi a final — probablement aquesta és la concessió que una cantautora com ella ha de fer per entrar a la ràdio amb cançons que portin el seu nom i no el de Calvin Harris o *Fifty Shades of Grey*. 

Al final, *Delirium* acaba sent satisfactori gràcies a un repartiment guanyador i una veu i lletres que s'aferren a la personalitat restant com a l'últim alè de vida. L'artista aconsegueix ser enganxosa una vegada i una altra, amb instrumentals sempre un pèl més complexos i treballats que el que ens esperem de bon principi, i una personalitat visiblement present que no embafa.

*Les meves cançons preferides*: “Something In The Way You Move”, “On My Mind”, “Around U”, “Codes”, “Love Me Like You Do”, “Lost And Found”, “Army”

### 7

<img id="splashFade" src="https://40.media.tumblr.com/c46c55e65a6f10e4cc1e6e75dfa7d367/tumblr_nxthe3DxjK1u00ofno1_1280.png">